Spremenljivost pretakanja voda in prenosa snovi v krasu ob različnih hidroloških pogojih
Predstavljeni so pomen hidrološke spremenljivosti v krasu , dejavniki , ki sprožajo tovrstno spremeljivost in posledice . 
Za pretakanje podzemnih kraških voda je značilna velika spremenljivost v odvisnosti od različnih hidroloških razmer . 
Nihanja podzemne vode se lahko spreminjajo za več deset metrov , razlike v hitrostih pretakanja voda ob nizkem ali visokem vodostaju so lahko deset ali večkratne . 
Glede na trenutne hidrološke razmere pogosto prihaja do spreminjanja smeri podzemskega toka , kar lahko povzroči različno prispevnost določenih delov vodonosnika k individualnemu izviru . 
Opisana hidrološka spremenljivost pa lahko izrazito vpliva na transport onesnaževal , na razpoložljivost podzemne vode ter na njeno občutljivost na onesnaženje . 
Dvig gladine podzemne vode povzroča zmanjšanje debeline nezasičene cone in s tem nižjo samočistilno sposobnost prenikajočih vod . 
Višje hitrosti pretakanja voda vplivajo na krajše zadrževalne čase v podzemlju , podzemni tok je bolj turbulenten in zato transport in mobilizacija topnih in netopnih snovi bolj efektivna . 
Zato je posebno na kraških območjih , za katere je značilna velika hidrološka spremeljivost , to lastnost potrebno upoštevati pri proučevanju , razumevanju ali napovedovanju hidrološkega obnašanja vodonosnika , ali pri pripravi ustreznih postopkov varovanja . 
Ključne besede: kraški vodonosnik , časovna hidrološka spremenljivost , transportni procesi , kraški izvir , zaščita vodnega vira . 
