Raziskave favne prenikle vode: Primer jame Huda luknja na področju osamelega krasa v severovzhodni Sloveniji
Z mesečnimi vzorčevanji smo eno leto proučevali favno in ekologijo združb v 12 curkih prenikle vode v Medvedjem rovu Hude luknje pri Doliču.
To je največji jamski sistem tako imenovanega osamelega izoliranega krasa, ki sestoji iz manj kot 1 km2 do več kot 10 km2 velikih apnenčastih zaplat.
Huda luknja je razvita v eni od teh krp, ki meri okrog 1 km2, imenovani Paški kras, v triasnih apnencih.
Osredotočili smo se na raziskave epikraške favne.
Spremljali smo letno dinamiko vrednosti temperature, prevodnosti, trdote in koncentracije različnih ionov.
V teh fizikalnih in kemijskih parametrih so se curki značilno razlikovali med seboj, prav tako voda istih curkov med letom.
Med združbami in parametri ni bilo korelacije.
V curkih zajeti osebki so bili naključno razporejeni in so pripadali tako vodnim kot kopenskim površinskim, epikraškim in podzemeljskim taksonom.
Zastopane so bile iste skupine organizmov kot v jamah Dinarskega krasa, vendar so prevladovali maloščetinci, ne ceponožci.
Na splošno je vrstna pestrost organizmov upadala od prvega vzorčevalnega mesta proti notranjosti.
Epikraška vodna favna je v Paškem krasu slabo zastopana, vendar ni jasno, ali je to značilnost te kraške krpe ali celotnega osamelega krasa, zato so potrebne dodatne raziskave na osamelem krasu.
Ključne besede: osameli kras, epikras, prenikajoča voda, biospeleologija, favna.
