Kras v Ras Al-Khaimahu , severni del Združenih Arabskih Emiratov
V članku predstavljamo preliminarne krasoslovne raziskave izbranih območij emirata Ras Al-Khaimah , ZAE . 
Na več lokacijah v Musandamskem gorovju smo raziskovali jame , kraške izvire in kraško površje . 
Kemične in mikrobiološke analize voda dveh kraških izvirov (Khatt in MeBreda) kažejo na precejšnjo razliko obeh vodozbirnih območij . 
Khatt je termalni izvir , za katere je značilno mešanje infiltrirane deževnice in globokih mineraliziranih voda . 
Izvir MeBreda se nahaja na nadmorski višini 710 m in iztekanje vode je pogojeno z manj prepustno dolomitizirano plastjo . 
Zaradi gorske paše je v vodi precej nitratov , vendar presenetljivo malo celokupnih bakterij . 
Prisotnost E . coli vseeno nakazuje verjetno fekalno onesnaženost . 
Nobena analizirana voda ne ustreza ISO standardom za neposredno uporabo za pitno vodo . 
Na gorskih planotah , pobočjih in koritih vadijev smo proučevali kraške skalne oblike . 
Pobočja vadijev so pogosto razčlenjena z velikimi vdolbinami , razmeroma redkimi podtalnimi oblikami ter škrapljami z mikrožlebiči in žlebiči . 
Obsežnejše škraplje so na vrhovih gora . 
Kamnite struge vadijev so oblikovali hitri vodni tokovi in korozija ob stiku z naplavino . 
Na severnih pobočjih obravnavanega območja nismo našli večjih jam . 
Največja odkrita jama je v sistemu razpok , ki so nastale zaradi gravitacijskega drsenja dela gore v dolino . 
V dolinah vadijev smo našli več pravih kraških jam (dolžina 10 do 20 m) . 
Največkrat gre za enostavno , slabo razvejano geometrijo . 
Rovi se povsem slepo končajo . 
Jame so vertikalno razporejene po različnih nivojih glede na dno vadija . 
Skalne oblike kažejo na paragenetski razvoj . 
Več jam je povsem ali delno napolnjenih z rumenim klastičnim sedimentom . 
Našli smo tudi plasti sige ter kristale kalcita in sadre . 
Mineraloška analiza je pokazala precej podobno sestavo vzorcev . 
V njih smo v različnih razmerjih določili združbo kremena , sadre , kaolinita , smektita , ilita , kalcita in paligorskita . 
Kalcit in sadra sta se verjetno izločila v jami , ostali minerali so produkti preperevanja kamnin s širšega območja vadija , v jame so preneseni z vodo in / ali vetrom . 
Ključne besede: kras v aridni klimi , vadi , kraški izviri , jame , skalne oblike , Združeni Arabski Emirati . 
