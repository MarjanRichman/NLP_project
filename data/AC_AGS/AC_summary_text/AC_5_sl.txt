Kvartarne poledenitve: kraški procesi in globalna bilanca CO2
O pomenu kraških procesov v globalni bilanci ogljika je bilo
narejenih veliko število raziskav, le malo pa jih govori o povezavi med poledenitvami ter z njimi povezanimi spremembami morske gladine in izpostavljenost kraškega površja zakrasevanju.
Med poledenitvami je zaradi padca morske gladine večina karbonatnih platform izpostavljenih meteornemu zakrasevanju.
Preko raztapljanja se CO2 iz zraka pretvarja v bikarbonat v raztopini.
Karbonatne platforme so grajene pretežno it aragonita, ki je bolj topen od kalcita, kar še dodatno prispeva k omenjeni pretvorbi.
Po drugi strani pa so med poledenitvami karbonati v arktičnih in v nekaterih zmernih klimatskih pasovih pokriti z ledom in na ta način izključeni iz procesov zakrasevanja.
Po naših ocenah se učinek obeh mehanizmov izniči v okviru nekaj tisočink gigatone ogljika letno, kar je manj kot 1 % celotnega atmosferskega CO2, ki ga sicer odstranijo kraški procesi.
Na letni bazi je torej količina atmosferskega ogljika, ki ga odstranijo kraški procesi danes, enaka kot v obdobju poledenitvenega viška.
Po drugi strani pa je večji delež kvartarja pripadal poledenitvam.
Raziskava ima pomen za razumevanje globalnega ravnotežja ogljika v kvartarju.
Ključne besede: Kras, globalna bilanca ogljika, kvartar, zadnji poledenitveni maksimum, raztapljanje karbonatov.
