Aktivni in reliktni vršaji kontaktnega krasa Vrhpoljskih brd , Slovenija
IZVLEČEK: Na slovenskem krasu se pojavljajo različni tipi kontaktnega krasa , najbolj razširjen je ponorni tip , ki je najpogostejši na stiku med flišem in apnenci . 
Kontaktni kras tega tipa je prisoten tudi na Vrhpoljskih brdih . 
Na tem območju se pojavljata dva tipa vršajev na karbonatni matični podlagi . 
Prvi tip predstavljajo vršaji z aktivnimi procesi fluvialne akumulacije , kjer se flišni sediment odlaga preko apnenčaste matične podlage v značilni pahljačasti obliki . 
Drug tip vršajev , za katere se uporablja termin reliktni vršaji , predstavljajo vršajem podobne oblike ohranjene v karbonatni matični podlagi . 
Te pretežno živoskalne oblike so se razvile s postopno denudacijo aluvialnih vršajev in sočasno neenakomerno kemično denudacijo karbonatne matične podlage . 
V članku so predstavljene geomorfološke in morfometrične značilnosti vršajev in reliktnih vršajev ter možni mehanizmi oblikovanja in preoblikovanja reliktnih vršajev . 
KLJUČNE BESEDE: kras , kontaktni kras , vršaj , reliktni vršaj , Vrhpoljska brda , Kras , Slovenija
1 Uvod
V Sloveniji je najpogostejši tip kontaktnega krasa ponorni kontaktni kras , kjer vode iz nekraškega porečja tečejo na kraško površje . 
Ta tip kontaktnega krasa je razvit , kjer ima nekraško površje višje nadmorske višine . 
Hidravlični gradient mora biti usmerjen v smeri krasa , hkrati mora biti bolj strm od gradienta površja (Mihevc 1991) . 
Tipične kraške oblike ponornega krasa v Sloveniji so slepe doline , ponorni zatrepi (Mihevc 1991) , suhe doline , kraške uravnave (Gams 2001) in udornice (Stepišnik 2006) . 
Skozi jame kontaktnega krasa se pretakajo alogeni vodni tokovi . 
Zanje so značilni horizontalni jamski rovi epifreatičnega nastanka . 
V bližini kontaktov se pojavljajo daljši odseki denudiranih epifreatičnih jamskih rovov (Mihevc 2001) . 
Raziskava kontaktnega krasa Vrhpoljskih brd , ki se nahajajo v zahodni Sloveniji , je obsegala proučevaje aktivnih procesov na kontaktnem krasu v specifičnih hidroloških razmerah , kjer se pojavljajo vršaji . 
Na nekaterih vršajih proučevanega območja so aktivni procesi fluvialane akumulacije materiala flišnega izvora na karbonatno matično podlago . 
To so tipični fluvialni vršaji s pahljačasto tlorisno obliko . 
Drug tip vršajev ne gradi fluvialni sediment , ampak so vršajem podobne oblike izoblikovane predvsem v karbonatni matični podlagi . 
Te vršajem podobne oblike , ki jih gradi karbonatna matična podlaga , so bile opredeljene kot reliktni vršaji (Stepišnik et al . 
2007) . 
Na območju raziskave so bile podrobneje proučene morfološke in morfometrične značilnosti vršajev in njihova prostorska razporeditev . 
Raziskava je obsegala geomorfološko kartiranje vršajev in njihovega hidrološkega zaledja z namenom , ugotoviti obseg in razporeditev flišne naplavine ter površinske oblikovanosti vršajev . 
Morfometrična analiza je vključevala meritve podolžnih profilov vršajev . 
Glavni namen članka je opis fluvialnih in reliktnih vršajev kot površinskih geomorfoloških oblik kontaktnega krasa ter podati osnovne geomorfološke in morfometrične značilnosti njihovih oblik . 
Cilj članka je , na podlagi podatkov pridobljenih s terenskim delom , ugotoviti , kateri so mehanizmi oblikovanja vršajev na kontaktnem krasu in kateri so mehanizmi in razlogi njihovega preoblikovanja v reliktne vršaje . 
Cilj članka je tudi nakazati razloge , zakaj se ponekod na kontaktnem krasu oblikujejo vršaji in ne slepe doline . 
2 Vrhpoljska brda
Vrhpoljska brda ležijo na skrajnem jugovzhodnem delu planote Kras . 
Glavni greben Vrhpoljskih brd je dolg 6 , 5 km in sega od Videža nad Kozino , preko Velikega Gradišča do Kokoši . 
Razteza se na nadmorski višini okoli 620 m , kar je okoli 200 m nad okoliškim površjem . 
Vrhpoljska brda obsegajo območje veliko 23 km2 . 
V geološkem smislu gradi vrhnji del Vrhpoljskih brd brahisinklinala eocenskega fliša , ki prekriva paleocenske in zgornje kredne plastovite apnence . 
0 , 7 km2 velika površina flišne matične podlage prekriva najvišji del grebena v okolici Velikega Gradišča . 
Na grebenu in pod njim je cela vrsta podedovanih fluvialnih oblik na karbonatni matični podlagi , kot so erozijski jarki in aluvialni vršaji , kar nakazuje , da je bil obseg flišnega pokrova v preteklosti večji , a je bil kasneje denudacijsko odstranjen . 
Glavni greben Vrhpoljski brd se razcepi v bližini Velikega Gradišča v dva manjša grebena v smeri juga in jugozahoda . 
Vzporedni dolini , Gročansko polje in Vrhpoljsko polje , ki ležita med grebeni , sta si morfološko podobni . 
Njune severne dele prekrivajo vršaji , ki se nahajajo pod številnimi erozijskimi jarki , zarezanimi v flišno matično podlago . 
Osrednji del dolin je širok okoli 250 m . 
Vode odtekajo v številne ponore na kontaktu fluvialnih flišnih nanosov in karbonatne matične podlage . 
Južna dela dolin preideta v pretežno uravnano kraško površje na jugu . 
Obe dolini imata hidrološko funkcijo robnih kraških polj oziroma slepih dolin , a so njune dimenzije premajhne za kraška polja , hkrati pa jih zaradi odsotnosti strmega zatrepa , ki je značilen za zaključke slepih dolin , ne moremo opredeliti kot slepe doline . 
3 Tipi vršajev na proučevanem območju
Geomorfološka literatura navaja vršaje kot rečne akumulacijske oblike , ki so v tlorisu pahljačaste oblike v podolžnem profilu pa konkavne oblike . 
Nastanejo na mestih , kjer ožje doline preidejo v širše dele ali uravnavo . 
Hitrost in transportna moč vodnega toka se zmanjšata , kar povzroči sedimentacijo večine transportiranega materiala (Summerfield 1996; Goudie 2004) . 
Obstaja cela vrsta podtipov vršajev , ki se delijo glede na oblikovanost in čas nastanka (Gams 1964; Gams 2001; Sauro 2001; Goudie 2004) , kljub temu da je oblikovanje vršajev zelo specifičen proces . 
Rezultat zmanjšanja hitrosti vodnega toka je sedimentacija večjih frakcij sedimenta v zgornjih delih vršajev in manjših frakcij v spodnjih delih vršajev . 
Tipični vršaji imajo v zgornjem delu podolžnega profila naklon okoli 10 stopinj , v spodnjem delu pa od 1 do 5 stopinj (Bull 1977; Summerfield 1996; Goudie 2004) . 
Na proučevanem območju sta dva tipa vršajev (slika 2) . 
Prvi tip vključuje vršaje , na katerih so prisotni procesi fluvialne akumulacije iz flišnega zaledja na kraško površje . 
Debelina njihovih nanosov , zgradba , oblika in podolžni profili so enaki značilnostim vršajem , ki nastajajo v fluvialnem geomorfnem sistemu . 
Vršaji imajo v zgornjem delu naklon okoli 5 stopinj , ki z oddaljenostjo od vrha vršaja upada . 
Zgornje dele vršajev gradi predvsem grušč , pesek in ilovica , medtem ko je v spodnjih uravnanih delih najpogostejši ilovnat material . 
Drugi tip vršajev smo opredelili kot reliktne vršaje (Stepišnik in ostali 2007) . 
V tlorisu so pahljačaste oblike . 
Njihovi podolžni profili so izrazito konkavni v zgornjih delih , v osrednjih in spodnjih delih pa imajo značilno konveksno obliko . 
V zgornjih delih imajo naklon do 11 stopinj , osrednji del je relativno uravnan , spodnji deli pa dosežejo naklon do 12 stopinj . 
V fluvialnih vršajih debelina rečnih nanosov upada z oddaljevanjem od zgornjega dela vršaja . 
V primeru reliktnih vršajev , rečni nanosi prekrivajo le zgornje dele vršajev , kjer je njihov podolžni profil konkavne oblike . 
Osrednji in spodnji deli reliktnih vršajev so v podolžnem profilu konveksne oblike brez ohranjenega fluvialnega sedimenta . 
Gostota površinskih kraških oblik se povečuje z oddaljenostjo od roba rečne naplavine , ki prekriva zgornje dele vršajev . 
Nekaterih reliktnih vršajev niti v zgornjih delih ne prekriva rečna naplavina; njihovi podolžni profili so po celotni dolžini konveksni . 
3 . 1 Aktivni vršaji
Na južnem delu Vrhpoljskih brd se nahajata dva aktivna vršaja , v severnih delih Gročanskega in Vrhpoljskega polja (slika 3) . 
Vršaj na Gročanskem polju ima površino 0 , 2 km2 , vršaj na Vrhpoljskem polju pa 0 , 16 km2 . 
Erozijski jarki z občasnimi vodotoki , ki so vrezani v flišno in karbonatno matično podlago , se iztekajo v zgornja dela vršajev , ki sta popolnoma prekrita z naplavino flišnega izvora . 
Zgornja dela vršajev imata največji naklon , ki je okoli 4 stopinje . 
Spodnja dela vršajev zvezno prehajata v naplavno uravnavo Gročanskega in Vrhpoljskega polja . 
3 . 2 Reliktni vršaji
Reliktni vršaji ležijo v severnem in vzhodnem delu Vrhpoljskih brd . 
Imajo pahljačast tloris , njihovi podolžni profili pa kažejo na značilnosti reliktnih vršajev; v zgornjih delih so konkavni , v osrednjih in spodnjih pa postanejo konveksni . 
Nakloni v zgornjih delih so do 11 stopinj , medtem ko so osrednji deli relativno uravnani . 
Spodnji deli vršajev dosegajo naklone do 12 stopinj . 
V konveksnih , osrednjih in spodnjih delih vršajev izdanja karbonatna matična kamnina . 
Gostota površinskih kraških oblik narašča z oddaljevanjem od roba naplavine v višjih delih vršajev . 
V severnem delu proučevanega območja so štirje reliktni vršaji , ki imajo v zaledju enega ali več erozijskih jarkov . 
Večina erozijskih jarkov je neaktivnih in so vrezani v karbonatno matično podlago , saj je bil fliš popolnoma denudiran . 
Le v nekaterih erozijskih jarkih na vzhodnem delu je še vedno prisotna flišna matična podlaga , zato po njih občasno tečejo vodotoki . 
V zahodnem delu območja , ob severnem vznožju Kokoši , se nahaja reliktni vršaj s toponimom Karamonke , ki obsega območje veliko 0 , 57 km2 (slika 6) Vrhnji del vršaja leži ob izteku suhega erozijskega jarka , ki je vrezan v karbonatno matično podlago , saj je bil fliš denudiran . 
Manjša zaplata flišne naplavine prekriva zgornji del vršaja . 
Naklon v zgornjem delu podolžnega profila je okoli 4 stopinje , v spodnjem delu pa do 14 stopinj . 
Zaradi relativno majhne količine fluvialne naplavine v zgornjem delu vršaja , je podolžni profil po celotni dolžini konveksen . 
V zgornjem delu ni površinskih kraških oblik , pojavljajo se v osrednjem in zunanjem delu vršaja . 
Spodnji rob vršaja prehaja v uravnavo Krasa , ki je gosto prekrit s površinskimi kraškimi oblikami . 
Reliktni vršaj s toponimom Obrovnik leži 1 , 5 km vzhodno od Karamonk (slika 7) . 
Njegov zgornji del leži na vznožju erozijskega jarka , ki je vrezan v karbonatno podlago . 
V bližini vrhnjega dela erozijskega jarka je flišna matična kamnina . 
Vršaj je dolg okoli 300 m . 
V zgornjem delu vršaja je zaplata flišne naplavine . 
Karbonatna podlaga izdanja v osrednjem in spodnjem delu vršaja , kjer je površje skalno z veliko gostoto vrtač in škrapelj . 
Naklon površja je v zgornjem delu do 11 stopinj , v osrednjem delu povprečno 6 stopinj in 12 stopinj v spodnjem konveksnem delu . 
Spodnji rob vršaja zvezno preide v relativno uravnano kraško površje . 
Največji reliktni vršaj na proučevanem območju se nahaja severno od vasi Lokev in obsega površino 1 , 8 km2 (slika 8) , Zgornji del leži pod dvema erozijskima jarkoma , ki imata zgornja dela vrezana v flišno matično kamnino . 
Flišna naplavina prekriva zgornji del vršaja , ki ima naklon do 8 , 5 stopinj . 
V osrednjem delu izdanjajo posamezni skalni bloki karbonatne matične podlage . 
Naklon v tem delu je okoli 2 stopinji . 
Spodnji del vršaja ima naklon do 9 stopinj . 
V tem delu izdanja karbonatna matična kamnina v kateri so oblikovane številne škraplje in vrtače . 
Vršaj se zaključi ob vznožju Taborskih brd na severu , na severozahodu pa zvezno prehaja v kraško uravnavo . 
Reliktni vršaj v Zavodih obsega površino 1 , 1 km2 in je polimorfen . 
Zgornji del vršaja leži pod erozijskim jarkom , ki je vrezan v flišno matično podlago . 
Gre za končno obliko reliktnega vršaja , saj niti v zgornjem delu ni več prekrit s fluvialno naplavino . 
Podolžni profil je v celotni dolžini konveksen z naklonom okoli 2 stopnji v zgornjem delu in do 6 stopinj v spodnjem delu . 
Karbonatna matična podlaga je razkrita po celotni površini vršaja , ki je škrapljasta in preoblikovana z vrtačami . 
V zahodni del reliktnega vršaja v Zavodih je vrezana okoli 10 m globoka in 120 m široka dolina , ki sega vse od vrha vršaja do skrajnega spodnjega dela , kjer se zaključi v skupini vrtač . 
Po dolini občasno teče vodotok in je skoraj v celoti zapolnjena s flišno naplavino . 
Dva reliktna vršaja na vzhodni strani Vrhpoljskih brd sta močno preoblikovana s površinskimi kraškimi oblikami . 
Identificirana sta bila na podlagi njunega tlorisa in naklona površja . 
Severnejši reliktni vršaj s toponimom Boršt obsega površino 0 , 44 km2 . 
V zgornjem delu vršaja se nahaja veliko globokih vrtač , ki ležijo tik pod erozijskim jarkom , ki je vrezan v karbonatno matično podlago . 
Podolžni profil vršaja je v grobem konveksen z naklonom okoli ene stopinje v zgornjem delu in do 5 stopinj v spodnjem delu . 
Karbonatna matična podlaga , v kateri so oblikovane številne škraplje in vrtače , je razkrita po celotni površini vršaja . 
Spodnji deli vršaja zvezno preidejo v uravnano kraško površje severozahodnega Matarskega podolja . 
Okoli 0 , 5 km južneje se nahaja reliktni vršaj s toponimom Dukovce , ki obsega površino 0 , 19 km2 in je oblikovan pod erozijskim jarkom . 
Erozijski jarek je v celoti vrezan v karbonatno matično podlago . 
Pod njim je več vrtač . 
Karbonatna matična podlaga s številnimi škrapljami in vrtačami izdanja po celotnem vršaju . 
Podolžni profil vršaja je konveksen z naklonom pobočja do 3 stopinje v zgornjem delu in do 6 stopinj v spodnjem delu . 
4 Sklep
Podrobna raziskava kontaktnega krasa Vrhpoljskih brd je razkrila , da so procesi oblikovanja vršajev enaki kot na nekraškem fluvialnem geomorfnem sistemu . 
Aktivi vršaji so rezultat preteklih in sedanjih površinskih procesov nanašanja naplavine . 
Na proučevanem območju so oblikovani , ker se ostanek flišne matične kamnine na vrhu osrednjega grebena Vrhpoljskih brd , nahaja visoko nad okoliškim kraškim površjem . 
Rezultat intenzivnih erozijskih procesov na višjih delih je izdatna produkcija flišne prepereline in posledično sedimentacija tega gradiva preko kraškega površja . 
Zaradi koncentriranega dotoka materiala , občasni vodotoki ne izoblikujejo slepih dolin , pač pa se na kraškem površju oblikujejo vršaji . 
Značilen podolžni profil reliktih vršajev je posledica popolne ali delne prekinitve dotoka vodnih tokov in nanašanja flišne naplavine na območje vršajev . 
Na preučevanem območju je to rezultat delne ali popolne denudacije flišne matične podlage v območjih erozijskih jarkov , ki se stekajo na vršaje . 
Proces denudacije flišne naplavine z območja neaktivnih vršajev je manj intenziven kot kemična denudacija okoliškega kraškega površja , kjer izdanja karbonatna matična podlaga . 
Tako je denudacijsko zniževanje vršajev , ki jih gradi flišna naplavina , manj intenzivno od okoliškega kraškega površja . 
Rezultat različne dinamike denudacije je značilna oblika podolžnih profilov reliktnih vršajev . 
Ti vršaji imajo tipično obliko fluvialnih vršajev le v zgornjih delih , katere prekrivajo flišne naplavine . 
Na območjih , kjer je flišna naplavina denudirana , se pojavi kemična denudacija razkrite karbonatne matične podlage , ki je intenzivnejša . 
Ker se debelina naplavine vršajev zmanjšuje od zgornjih delov proti spodnjim , so nižji deli prej izpostavljeni intenzivnejši kemični denudaciji , kot zgornji . 
Obseg pokrova flišne naplavine se zaradi denudacije počasi zmanjšuje v smeri vrhnjega dela vršaja . 
Površina , kemični denudaciji izpostavljene karbonatne matične kamnine , se povečuje , zaradi česar se oblikuje značilen konveksen podolžni profil reliktnih vršajev . 
Končna oblika preoblikovanja vršajev v reliktne vršaje je , ko je flišna naplavina popolnoma denudirana . 
Takšne reliktne vršaje v celoti gradi karbonatna matična kamnina , na kateri so izoblikovane površinske kraške oblike . 
Njihov tloris je pahljačast , podolžni profil pa popolnoma konveksen . 
Te oblike v matični podlagi so nekakšne podedovane oblike oziroma psevdooblike vršajev na karbonatni matični podlagi . 
Razvoj reliktnih vršajev , ki se pojavljajo na karbonatnem površju so v celoti vezani na kontaktni kras . 
Vršaji in reliktni vršaji na proučevanem območju vsekakor predstavljajo tipične primere teh oblik , na podlagi katerih lahko tolmačimo oblikovanje vršajev in njihovo preoblikovanje v reliktne vršaje na dinamičnem kraškem površju . 
