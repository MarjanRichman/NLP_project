Kras kot kazalnik za določanje manj primernih območij za kmetijstvo
IZVLEČEK: Predlagani kazalniki Evropske unije za določanje manj primernih območij za kmetijstvo v Sloveniji niso povsem primerni, saj bi z njihovim upoštevanjem izpadla nekatera izrazito in nedvoumno neugodna območja, na primer Suha krajina in Bela krajina, kmetje pa bi bili neupravičeno finančno oškodovani.
V takem primeru ima vsaka država članica Evropske unije pravico predlagati dodaten kazalnik, s katerim zmanjša tovrstna neskladja.
Glede na dejanske naravne razmere bi v Sloveniji neupravičeno izpadle predvsem nekatere kraške pokrajine, zato smo kot dodatni kriterij predlagali kazalnik kras, ki sloni na razporeditvi kraških, to je karbonatnih kamnin.
S prostorskim prekrivanjem kraških kamnin in prsti smo ugotavljali, ali bi že bolj smiselna in manj toga uporaba evropskih kriterijev iz sklopa prsti lahko zadostovala za boljše rezultate pri določanju manj primernih območij za kmetijstvo v Sloveniji.
KLJUČNE BESEDE: Slovenija, Evropska unija, pokrajina, kras, kmetijstvo, kriteriji, manj primerna območja, območja z omejitvenimi dejavniki
1 Uvod
Leta 1999 je Evropska unija kot območja z naravnimi omejitvami za kmetijstvo določila tri pokrajinske tipe (Council regulation… 1999, členi 17, 18, 19 in 20; Review … 2009):
• gorska območja s kratko rastno dobo, strmimi pobočji in visoko lego (obsegajo 72,3 % površja Slovenije),
• posebna prizadeta območja, ki so ogrožena zaradi posebnih okoliščin in je kmetijstvo nujno zaradi varovanja okolja, ohranjanja kulturne pokrajine, še posebej obal, in turistične izrabe (10,0 % površja Slovenije),
• druga manj primerna območja s trajno nerodovitno prstjo (4,0 % površja Slovenije).
To pomeni, da kar 86,3 % površja Slovenije spada med območja z naravnimi omejitvami za kmetijstvo (Report… 2010).
Leta 2005 je Evropska unija kar 91 milijonov ha ali 57 % kmetijskih zemljišč opredelila kot manj primerna za kmetijstvo.
Čeprav je na teh zemljiščih delalo približno 1,4 milijona ali le 13 % kmetovalcev, namenja Evropska unija tem območjem znatna sredstva.
Med letoma 2007 in 2013 je Evropski kmetijski usmerjevalni in jamstveni sklad EAGGF (European Agricultural Guidance and Guarantee Fund) tem območjem namenil 12,6 milijarde evrov, kar je 13,9 % sredstev, namenjenih razvoju podeželskih območij v Evropski uniji.
Leta 2004 so se plačila za kmetijsko manj primerna območja gibala med 15 in 50 evrov na hektar v [paniji, Estoniji, Litvi, na [vedskem in Poljskem ter med 170 in 250 evrov na hektar v Avstriji, Belgiji, ter na Finskem in Malti.
Povprečno plačilo za kmetijsko manj primerna območja v Evropski uniji je bilo 75 evrov na hektar (Eliasson s sodelavci 2010).
Za večino evropskih območij z omejitvenimi dejavniki za kmetijstvo je značilno, da kmetijstvo ne more zagotoviti primernega dohodka, da primanjkuje delovnih mest v nekmetijskih panogah in da so območja slabo povezana z upravnimi središči.
Posledice se kažejo v opuščanju slabših zemljišč, zatravljanju in zaraščanju z gozdom ter propadanju infrastrukture.
S slabšanjem gospodarskih razmer pa se slabšajo tudi socialne razmere: manj je delovnih mest, prebivalci se izseljujejo, storitvene dejavnosti izginjajo (Cunder 2001).
Podobno velja za Slovenijo.
Pred kratkim je Evropska unija dala večji poudarek območjem s slabimi podnebnimi razmerami in nizko rodovitnostjo prsti (LFA … 2012).
Za uvrstitev območij v različne kategorije omejitev po letu 2013 je predlagala osem splošnih biofizičnih kriterijev, ki pa naj bi veljali le za druga manj primerna območja (Council regulation… 1999, člen 19).
Predlagani kriteriji so (Commision… 2012; Van Orshoven, Terres in Eliasson 2008; Elliason in ostali 2010; Van Orshoven, Terres in Toth 2012):
• nizka temperatura,
• vročinski stres,
• prepustnost prsti,
• tekstura in kamnitost (skeletnost) prsti,
• globina prekoreninjenosti prsti,
• kemične lastnosti prsti,
• vlažnostno ravnovesje prsti,
• naklon površja.
Kriteriji so združeni v tri sklope: prst, podnebje in relief oziroma oblikovanost površja.
V Sloveniji so na razpolago vektorski podatki, ki omogočajo določevanje kmetijsko manj primernih območij ter izračunavanje učinkov različnih biofizičnih kriterijev za celotno državno ozemlje.
Tudi za celotno Evropsko unijo so na voljo ustrezni podatkovni sloji (European soil … 2012), vendar pa imajo le redke države dovolj natančne podatke o prsti, reliefu, in podnebju (Pásztor, Szabó in Bakacsi 2010), kar še posebej velja za Bolgarijo in Romunijo (Elliason s sodelavci 2010).
Zaradi takšne neenotnosti nekatere države nasprotujejo uvedbi enotnih meril za celotno Evropsko unijo (Towers in Birnie 2009).
Slovenija po številnih geografskih kazalnikih spada med države s slabimi naravnimi možnostmi za kmetijstvo.
Na to kažejo že samo podatki za nekatere reliefne kazalnike, s katerimi so močno povezani skoraj vsi ostali naravni dejavniki.
Kar 91,3 % površja Slovenije je na nadmorski višini več kot 200 m in 34,9 % več kot 600 m.
Kar 83,7 % površja Slovenije ima naklon nad 2°, 70,5 % nad 6° in 50,7% nad 12° (Perko 2007).
Ravnine so le na 15,3 % površja Slovenije (Perko 2001), pa še te ogrožajo poplave (redne poplave desetino ravnin, katastrofalne pa celo tretjino (Komac, Natek in Zorn 2008)), zato je tam le slaba četrtina vseh kmetijskih zemljišč v Sloveniji (Cunder 2001).
Kljub temu glede na navedenih osem evropskih kriterijev za določanje manj primernih območij za kmetijstvo pomemben del površja in kmetijskih zemljišč v Sloveniji, kjer so naravne razmere nedvoumno omejitveni dejavnik, neupravičeno izpade.
Najbolj očitno to velja za nekatere kraške pokrajine, na primer Suho krajino.
Ker članice Evropske unije lahko izjemoma predlagajo tudi dodatne kriterije oziroma kazalnike, smo na Geografskem inštitutu Antona Melika ZRC SAZU na podlagi značilnosti kraškega reliefa oblikovali nov, dodaten kazalnik, s katerim odpravljamo nekatere pomanjkljivosti evropskih kazalnikov, ki so se pokazale v pokrajinsko nadpovprečno pestri Sloveniji.
S tem smo nadomestili tudi pomanjkanje nekaterih podatkov v Sloveniji za posamezne evropske kazalnike.
Na podlagi tega kazalnika se med manj primerna območja za kmetijstvo uvrščajo tudi nekatera območja v Sloveniji, ki bi sicer po predlaganih evropskih kriterijih neupravičeno izpadla.
Kazalnik oziroma kriterij smo poimenovali kras ali zakraselost (angleško karst ali karstification).
Uvršča se med reliefne kazalnike.
2 Kras
Zakraselost slovenskih pokrajin je izrazit omejevalni dejavnik za kmetijstvo, kar so geografi že večkrat poudarjali (Gams, Lovrenčak in Ingolič 1971; Gams 1974; Kladnik in Senegačnik 1983; Gams 1987a in 1991; Kladnik 1998a; Cunder 2001).
Kladnik in Senegačnik (1983) sta pri določanju kraških pokrajin upoštevala posebne prvine kraške pokrajine, kot so golo površje, spremenljiva globina prsti, razgiban mikrorelief, vrtače, poplave kraških polj in podobno.
Zakraselost se navzven kaže v posebnem tipu oblikovanosti površja, nastalem predvsem s korozijo oziroma kemičnim raztapljanjem karbonatnih kamnin, predvsem apnenca in dolomita.
Za kraške pokrajine je značilno kamnito površje z vrtačami, udornicami, uvalami, kraškimi polji, kraškimi ravniki ter suhimi in slepimi dolinami.
V ljudskem jeziku označuje izraz kras golo kamnito zemljišče.
Kras je najbolj izrazit na apnencu ali na območjih, kjer se apnenec menjava z drugimi karbonatnimi kamninami, manj izrazit pa je na ostalih karbonatnih kamninah ali tam, kjer se karbonatne kamnine menjavajo z nekarbonatnimi kamninami (Gams 1974; 2003).
Omejitveni dejavniki zaradi zakraselosti so:
• reliefne oblike: drobna reliefna razčlenjenost, predvsem z vrtačami in podobnimi korozijskimi oblikami;
• vodne razmere: pomanjkanje površinske vode zaradi hitrega odtoka vode skozi prepustne kraške kamnine, zato so pogoste suše in je večja nevarnost požarov;
• prsti (tla): nesklenjene, kamnite, plitve in glinaste, neenakomerno debele s pogostimi štrlečimi skalnimi izdanki in redkimi globljimi žepi;
• velika kraška raztresenost drobnih kmetijskih zemljišč, kar otežuje strojno obdelavo in prilagajanje zemljiškoposestne sestave sodobnimi agrotehničnimi ukrepi.
Najznačilnejša in najštevilnejša depresijska reliefna oblika na krasu je vrtača, lijakasta korozijska kotanja s premerom do 50 m in globino do 10 m, na dnu prekrita z debelejšo plastjo kraške gline, ki je pogosto netopni ostanek kemičnega raztapljanja karbonatnih kamnin.
Poleg njih se pojavljajo še nekoliko večje uvale in kraška polja.
Na kraških poljih so marsikje zelo obsežne poplave, na Cerkniškem polju, na primer, dosegajo površino 27 km2 (Kranjc 1986).
Te so dodatni omejitveni dejavnik za kmetijstvo, saj se lahko zadržujejo tudi več mesecev.
Med prvimi vodogradbenimi načrti na slovenskem krasu v 18. in 19. stoletju so bila prav dela za zmanjševanje in odpravljanje poplav na kraških poljih, vendar jih povečini niso izvedli ali dokončali (Gams 1974).
Zaradi prevlade podzemnega kraškega vodnega odtoka je površinska rečna mreža na krasu zelo redka.
Na apneniškem krasu površinskih voda praviloma sploh ni, zato marsikje močno primanjkuje vode in so pogoste suše.
Padavinska voda povečini neposredno odteka skozi razpoke v podzemlje, kjer oblikuje kraške votline.
Preoblikovanje kraških kamnin je posledica njihove razpokanosti, prepustnosti in topnosti.
Padavinska voda se v prsti navzame ogljikovega dioksida, pri čemer nastane šibka ogljikova kislina.
Ta omogoča raztapljanje ali korozijo že na površini, deloma pa tudi v podzemlju.
Zaradi nje se kraško površje počasi raztaplja in znižuje, v povprečju za nekaj mm v stoletju (Mihevc 1998; 2001; 2007).
Glede na prevladujočo karbonatno kamnino ločimo apneniški in dolomitni kras.
Za apneniškega je značilno polgolo površje s prepletanjem skalnatih in s prstjo prekritih površin.
Površje sestavljajo kopasti vrhovi in kraške kotanje.
Ponekod je več kot 100 vrtač na km2, na manj čistih apnencih pa manj.
Na Krasu, na primer, izstopa območje med Lipico in Sežano z gostoto kar 150 vrtač na km2, pri Markovščini v Podgrajskem podolju pa jih je celo 240 na km2.
Vrtače so pogostejše na razpokanih, tektonsko pretrtih območjih (Natek s sodelavci 1983; [ušterič 1984; Fridl s sodelavci 1996; Gams 2000; Čar 2001).
Površje na apnencu je pogosto močno zakraselo, zato ga je tudi na nekoliko bolj uravnanih območ jih težko obdelovati.
Najmanjše kraške oblike so žlebiči, vzporedne drobne razjede, ki jih na goli skali v smeri največjega strmca izdolbe padavinska voda.
Na podoben način vzdolž razpok in manj odpornih delov kamnine nastajajo tudi škraplje.
Ponekod je kamnina tako močno zakrasela, da iz površja izstopajo številni skalni čoki, na pobočjih in slemenih pa je pogost kamnit svet z gruščem, imenovan griža (Gams 2003).
Apnenčeve skale, ki so na površju izpostavljene kemičnemu raztapljanju, imajo drobno razčlenjeno in hrapavo površino, apnenčeve skale, ki ležijo v prsti, pa imajo gladko oziroma zaobljeno površino.
Zaradi tega lahko povsod, kjer je zaradi delovanja človeka erozija odnesla prst, ugotovimo, do katere višine je nekoč segal pokrov prsti (Gams 1971).
Na ta način lahko sklepamo tudi o intenzivnosti erozije prsti, ki je na krasu pogosto spregledan geomorfni proces, saj voda vseskozi spira prst v podzemlje.
Intenzivnosti spiranja prsti v podzemlje se pogosto premalo zavedamo.
Posebej močno površinsko spiranje prsti je na strmih pobočjih ob nalivih, zato so opuščeni vinogradi pogosto prave kamnite puščave (Hrvatin s sodelavci 2006).
Erozijo prsti na krasu ugotavljamo posredno.
Na ravnih kraških travnikih kamenje običajno moli od 20 do 30 cm iz zemlje in tolikšen je tudi učinek erozije.
V vinogradih je erozija običajno mnogo večja.
Domnevajo, da je bila erozija prsti na krasu v različnih zgodovinskih obdobjih različna.
Po poseku gozda in ob prvem oranju je bila hitra, pozneje pa se je postopoma upočasnila.
Na njivah in vinogradih jugovzhodne Slovenije je bilo ugotovljeno, da se prst v povprečju znižuje kar za 1 cm na leto (Hrovat 1953), povprečno pa se v Sloveniji letno sprošča od 3 do 5 ton prsti na hektar obdelovalnih zemljišč (Komac in Zorn 2005).
Na dolomitnem krasu so značilne kraške reliefne oblike redkejše, zato je tovrstni kras navadno manj izrazit od apneniškega.
Značilne so plitve suhe dolinice, imenovane dolci.
Poleg kemičnega raztapljanja kamnine sta na dolomitu pomembni še erozija in denudacija, zato je dolomitni kras marsikje podoben rečno-denudacijskemu reliefu in ga tudi imenujemo fluviokras (Komac 2003).
Površje na karbonatnih kamninah je praviloma manj primerno za kmetijstvo.
Obdelovanje zemlje je bilo zaradi drobne razčlenjenosti in kamnitosti površja vedno povezano z velikimi vlaganji v melioracije zemljišč.
Zadostna debelina prsti, ki omogoča ureditev njiv, je le na dnu raznovrstnih kraških kotanj, po suhih in slepih dolinah ter na zakraselih planotah.
V preteklosti so si ljudje skušali pridelovalne razmere izboljšati s trebljenjem kamenja s kraškega površja.
Če so želeli kositi, so morali odstraniti kamenje v višini prsti, kjer pa so želeli orati, so morali poseči globlje v prst: 20 do 30 cm pri železnem plugu in do 50 cm pri rigolanju.
Odbito kamenje so odvrgli v brezna in udornice, ga zmetali na kupe, ali iz njega zgradili suhe zidove (Gams 1987b).
Med najbolj razširjene melioracije na krasu spada urejanje vrtač, kjer so posegli tudi v njihovo obliko, zato so nastale tako imenovane »delane« vrtače; z velikimi posegi so nastali tudi delani travniki in orne terase s škarpami.
Kako obsežno je bilo nekdaj trebljenje kraškega površja, lahko sklepamo po odbitem kamenju, ki je zloženo v škarpe in zidove, ponekod pa tudi v groblje.
Takšni kamniti zidovi pogosto obdajajo delane vrtače, v katerih so bile skromne njivice.
Na ta način so tudi varovali pridelek pred živino na paši.
Pogosto so z vsakega m2 urejenega zemljišča odstranili več sto kg kamenja.
Na Divaškem krasu ima tri četrtine v zidovih vgrajenih kamnov znake, da so bili odbiti (Gams 1991; Kladnik 1998b).
Dno delanih vrtač, ki imajo gladka pobočja in oster, nenaraven prehod pobočja v dno, so uravnali s prstjo, ki so jo nagrebli s pobočij in bližnje okolice.
V njih so se najdlje ohranile njive in travniki.
V preteklosti je bila ostra meja med otrebljenimi travniki in neotrebljenimi pašniki, kjer je kamenje zavzemalo tudi čez polovico površja.
Delane vrtače so bile nekdaj pomemben del tradicionalne kulturne pokrajine, zdaj pa so povečini opuščene, oziroma so v njih travniki ali pašniki.
Pogosto so jih ogradili s suhimi zidovi.
Na katastrskem načrtu za vas Lokev na Krasu je bilo v 19. stoletju vrisanih kakšnih sto okroglastih ograd, ki so njivice varovale pred živalmi, spiranjem dežja in erozijskim delovanjem burje.
V Krajni vasi je bila »delana« dobra polovica vseh vrtač (Gams 1987a).
Prst, ki prekriva kraško površje, je neenakomerno debela in iz nje pogosto štrli kamenje.
Neenakomerna debelina prsti je največji omejitveni dejavnik za obdelovanje zemljišč na krasu.
Na krasu prevladujejo rendzine in rjave pokarbonatne prsti, ki so pogosto močno izprane in vsebujejo malo karbonatov.
Na apnencu z roženci je razvita bolj kisla in peščena prst, ki ji domačini pravijo kremenica, na čistejših apnencih pa ilovka.
V osrednjem horizontu kremenice so pedologi pri raziskavah ugotovili od 56 do 75 % kislega SiO2, v ilovki pa le od 49 do 57 %.
Delež glinenih delcev v istem horizontu je približno enak: v kremenici od 56 do 75 %, v ilovki pa od 49 do 75 %.
Ugodna lastnost kraške jerovice je velika množina koloidnih delcev, zaradi katerih lahko v sebi zadržuje večjo količino vode.
To sposobnost v precejšnji meri zmanjšujejo večji kamniti delci, ki se v obdelanih kraških prsteh v veliki meri pojavljajo zaradi odbijanja kamenja ob melioracijah (Hrovat 1953; Gams 1974).
Ko so kmetje na polgolem krasu izkrčili gozd, je bila krčevina uporabna le za pašo.
Danes se komaj zavedamo, da so morali kmetovalci večino površin za njive in travnike tako rekoč iztrgati krasu.
Kako obsežno je bilo nekdaj trebljenje kraškega površja, lahko sklepamo po odbitem kamenju, zloženem v škarpe in zidove.
Do 2. svetovne vojne je prevladovalo ročno trebljenje, pri katerem so otrebili tudi do 200 kg kamenja na kvadratni meter zemljišča.
Obseg takšnih melioracij je bil skromen in povečini omejen na zemljišča v neposredni bližini bivališč (Gams, Lovrenčak in Ingolič 1971).
Po 2. svetovni vojni se je začelo obdobje strojnega trebljenja ob pomoči bagrov in buldožerjev (Hrvatin 1985).
Strojne melioracije travnika so časovno in delovno zahteven postopek, ki ponavadi obsega naslednje faze:
• sečnja gozda,
• izravnava površja s težkimi buldožerji,
• ročno trebljenje manjšega kamenja,
• strojni izkop in dovoz prsti,
• strojna izravnava prsti.
V trebanjskem delu Suhe krajine so na primer do leta 1990 pri čiščenju 2100 ha zemljišča odstranili 41.000 m3 kamenja oziroma 19,7 m3 ali 5 ton z vsakega hektarja.
Pri strojnem odbijanju skal ostanejo v prsti številni skalni delci, odkruški, ki zmanjšujejo sposobnost prsti za zadrževanje vode in pospešujejo sušnost (Gams 2003).
Ker so karbonatne kamnine prepustne za vodo, kmetijska zemljišča v vegetacijski dobi pogosto prizadenejo suše.
Pomanjkanje površinske vodne mreže onemogoča kakršnokoli obliko namakanja.
Sušnost prsti dodatno povečuje kamninski drobir, ki je zaradi trebljenja pogosto pomešan v prsti.
Zaradi suše so na kraških tleh pogostejši tudi požari (Ogrin 2002).
V literaturi lahko zasledimo tudi opise manj primernih naravnih razmer za kmetovanje na krasu v drugih državah.
He in sodelavci (1998) so navedli številne ovire, s katerimi se srečuje kmetijstvo v kitajski pokrajini Guizhou.
Med njimi so izpostavili nizko alkalnost prsti, slabo rodovitnost, počasno tvorjenje prsti, tanek sloj prsti in njeno veliko erozijo, ki je največja v bolj namočenih predelih, poveča pa jo tudi čezmerna sečnja.
Prav tako so izpostavili dostopnost do vodnih virov, ki je zaradi podzemnega odtekanja vode zelo otežena in zato »… voda postane tako draga kot je nafta…«.
Tudi v primeru omenjene kitajske pokrajine je značilno, da je delež kmetijskih zemljišč majhen (od 5 do 10 %).
Urich (1989) je opozoril, da je načrtovanje na območju tropskega krasa drugačno od drugih tropskih območij in zahteva posebne ukrepe.
Izpostavil je zagotavljanje podzemnih vodnih zalog, zadrževanje površinske vode, nenadzorovano odlaganje odpadkov in splošno ranljivost ekosistema.
Zaradi gorovja in/ali kraškega površja imajo slabše razmere za kmetijstvo tudi države na zahodu Balkanskega polotoka (Volk, Rednak in Erjavec 2010).
3 Metodologija
Za opredeljevanje kazalnika kras, določanje manj primernih območij za kmetijstvo glede na kazalnik kras in ugotavljanje povezanosti med kraškimi kamninami in prstmi smo najprej določili kraške litološke in pedološke enote.
Visoka stopnja povezanosti med kraškimi kamninami, na katerih temelji kazalnik kras, in kraškimi prstmi, ki zadoščajo pogojem za kriterije iz sklopa prsti, bi namreč pomenila, da bi se sporna (izpadla) kmetijska zemljišča že z ustrezno (smiselno) uporabo litoloških enot lahko uvrstila med manj primerna območja za kmetijstvo, zato uvedba novega kriterija, torej kazalnika kras, ne bi bila nujna.
Za vsako posamezno pedološko enoto je namreč mogoče ugotoviti, ali v splošnem (v povprečju) zadošča pogojem vsaj enega od kriterijev iz skupine prsti (prepustnost, tekstura in kamnitost, globina prekoreninjenosti, kemične lastnosti in vlažnostno ravnovesje prsti) za uvrstitev k manj primernim območjem za kmetijstvo.
Pri kazalniku globina prekoreninjenosti prsti je na primer mejna vrednost 30 cm, kar pomeni, da vsi tipi prsti oziroma pedološke enote, pri katerih globina prekoreninjenosti običajno ne presega 30 cm, ustrezajo merilom za uvrstitev k manj primernim območjem za kmetijstvo.
Taki mejni merili sta še, na primer, da morajo delci gline clay presegati 60 % ali da morajo kamniti izdanki segati več kot 15 cm iznad prsti.
Vektorski podatkovni sloj s kraškimi kamninami (Zemljevid tipov kamnin… 2012) smo pripravili na podlagi vektorskega sloja Litološka karta 1 : 250.000, ki smo jo izdelali na podlagi vektorske Litostratigrafske karte Slovenije (Litostratigrafska karta … 2007; revizija 2011), ki jo je po naročilu Agencije Republike Slovenije za okolje predvsem na podlagi vektoriziranih geoloških kart Slovenije v merilu 1 : 25.000 izdelal Geološki zavod Slovenije.
Kraške kamnine sestavljajo naslednje enote:
• masiven apnenec,
• plastovit apnenec,
• ploščast apnenec,
• litotamnijski apnenec,
• apnenčev konglomerat,
• apnenec in dolomit,
• kraška ilovica,
• dolomit,
• karbonatno-klastične kamnine.
Vektorski podatkovni sloj s kraškimi prstmi smo pripravili na podlagi vektorskega sloja Pedološka karta 1 : 250.000, ki so ga izdelali v Infrastrukturnem centru za pedologijo in varstvo okolja (TIS/ICPVO – Infrastrukturni center za pedologijo in varstvo okolja, Biotehniška fakulteta Univerze v Ljubljani, Ljubljana 1999–2011).
Izbrali smo tiste prsti, ki s svojimi značilnostmi ustrezajo merilom vseh petih evropskih splošnih biofizičnih kriterijev iz sklopa prsti.
Kraške prsti sestavljajo naslednje enote:
• litosol,
• rendzina na apnencu in dolomitu,
• rendzina na apnencu in dolomitu ter rjava pokarbonatna tla,
• rendzina na apnencu z roženci,
• rjava pokarbonatna tla na apnencu in dolomitu,
• rjava pokarbonatna tla na apnencu z roženci,
• rdeče rjava tla (terra rossa), ilovka,
• rdeče rjava tla (terra rossa), kremenica,
• izprana tla na apnencu in dolomitu,
• izprana tla na apnencu, akrična,
• izprana tla na konglomeratu.
Pripravili smo kontingečno tabelo, ki prikazuje, koliko kraških prsti je na kraških kamninah in koliko na nekraških kamninah, oziroma koliko kraških kamnin je pod kraškimi prstmi in koliko pod nekraškimi prstmi (preglednica 1).
Na temelju frekvenčne distribucije smo najprej izračunali statistični kazalnik hi2, iz njega pa statistična kazalnika r2 (determinacijski koeficient) in r (korelacijski koeficient), ki prikazujeta stopnjo povezanosti.
Na podoben način smo pripravili tudi kontingenčno tabelo samo za kmetijska zemljišča s kraškimi kamninami in prstmi (preglednica 2).
4 Rezultati za vsa zemljišča
V Sloveniji, ki meri 20.273 km2, je 9142 km2 (45,1 %) površja s kraškimi kamninami in 7975 km2 (39,3 %) s kraškimi prstmi.
Že sama razporeditev kraških kamnin in kraških prsti kaže na njihovo močno povezanost.
Iz kontingečne tabele (preglednica 1) je razvidno, da je kar 91,8 % kraških prsti na kraških kamninah in da je 85,2 % nekraških prsti na nekraških kamninah.
Hkrati je 80,1 % kraških kamnin pod kraškimi prstmi in kar 94,1 % nekraških kamnin pod nekraškimi prstmi.
Skupaj 36,1 % Slovenije sestavlja kombinacija kraških kamnin in kraških prsti, 51,7 % Slovenije pa je kombinacija nekraških kamnin in nekraških prsti, kar je skupaj kar 87,8 %.
To pomeni, da glede na uporabljene podatke na vsega 12,2 % površja Slovenije ni navedenih kombinacij, ali drugače, da se komaj na desetini površja Slovenije prepletajo kraške kamnine in nekraške prsti oziroma nekraške kamnine in kraške prsti.
Visoko stopnjo povezanosti potrjuje tudi korelacijski koeficient r, ki smo ga na podlagi več kot 32 milijonov kvadratnih celic z osnovnico 25 m izračunali iz hi2.
Vrednost korelacijskega koeficienta r je 0,7555.
Tako hi2 kot r (preglednica 1) znatno presegata mejo njunih teoretičnih vrednosti pri tveganju 0,01, zato lahko s tveganjem 1 % oziroma z gotovostjo 99 % sklepamo, da sta prostorski razporeditvi kraških kamnin in kraških prsti statistično značilno povezani.
5 Rezultati za kmetijska zemljišča
V prejšnjem poglavju smo ugotavljali prostorsko povezanost med kraškimi kamninami in prstmi za vsa zemljišča v Sloveniji, v tem pa le za kmetijska zemljišča.
V Sloveniji je 6640 km2 kmetijskih zemljišč (32,8 %), od tega jih je 1927 km2 (29,0 %) na kraških kamninah in 1438 km2 (21,7 %) na kraških prsteh.
Že sama razporeditev kraških kamnin in kraških prsti kaže na njihovo močno povezanost.
Iz kontingečne tabele (preglednica 2) je razvidno, da je kar 90,8 % kraških prsti na kraških kamninah in da je 88,1 % nekraških prsti na nekraških kamninah.
Hkrati je 67,8 % kraških kamnin pod kraškimi prstmi in kar 97,2 % nekraških kamnin je pod nekraškimi prstmi.
To so torej razmerja, ki veljajo za kmetijska zemljišča na kraških kamninah in prsteh v Sloveniji.
Visoko stopnjo povezanosti potrjuje tudi korelacijski koeficient r, ki smo ga na podlagi več kot 32 milijonov kvadratnih celic z osnovnico 25 m izračunali iz hi2.
Vrednost korelacijskega koeficienta je 0,7159.
Tako hi2 kot r (preglednica 2) znatno presegata mejo njunih teoretičnih vrednosti pri tveganju 0,01, zato lahko s tveganjem 1 % oziroma z gotovostjo 99 % sklepamo, da sta prostorski razporeditvi kraških kamnin in kraških prsti statistično značilno povezani.
To pomeni, da sta prostorski razporeditvi kraških kamnin in prsti statistično značilno povezani tako v celoti, za vsa zemljišča (0,7555), kot tudi samo za kmetijska zemljišča (0,7159), oziroma, da med korelacijskima koeficientoma ni pomembne razlike.
6 Sklep
Pri celovitem vrednotenju kmetijskih zemljišč moramo upoštevati kazalnik kras, saj so za kraško površje značilne posebne pridelovalne razmere.
Kljub dokaj veliki namočenosti krasa v Sloveniji vodoprepustnost kraških kamnin in prevladujoč podzemni odtok otežujeta preskrbo z vodo.
Zaradi nizke vsebnosti netopnih sestavin v kamnini na apnencu prst nastaja počasneje kot na drugih kamninah, poleg tega je na kraških goličavah pogosta erozija.
Zato je površje na kraških kamninah prekrito z razmeroma tanko prstjo, delež kamninskega gradiva v njej pa je izredno velik.
Kmetovalci so morali že od nekdaj izboljševati prst (na primer s trebljenjem kamenja), da bi si vsaj ponekod zagotovili boljše razmere za kmetovanje.
Kmetovanje otežuje tudi velika ranljivost kraškega ekosistema.
Morebitna pretirana raba mineralnih gnojil in zaščitnih sredstev je lahko zelo nevarna, saj se snovi v krasu spirajo neposredno v podzemlje, od tam pa prehajajo v kraške izvire, ki so na krasu edini vir pitne vode.
Razumljivo je, da je upoštevanje omenjenih značilnosti kraških kamnin nujno pri vrednotenju slovenskih kmetijskih zemljišč.
Kazalnik kras, ki smo ga opredelili, temelji na litološki sestavi površja in upošteva območja kraških kamnin, to je kamnin, na katerih je nastal kras.
Z njim smo izračunali delež kraškega površja v slovenskih katastrskih občinah ter ugotovili visoko stopnjo povezanosti kraških kamnin in kraških prsti.
Slednje upravičuje možnost, da bi kazalnik lahko temeljil tudi na prikazu kraških prsti, določenih s pomočjo pedološke karte.
Med manj primerna območja za kmetijstvo naj bi se v celoti uvrstile tiste katastrske občine, kjer sta vsaj dve tretjini kmetijskih zemljišč na kraških kamninah.
V Sloveniji je med 2697 katastrskimi občinami 561 ali petina (20,8 %) takih, v katerih sta glede na kazalnik kras vsaj dve tretjini kmetijskih zemljišč znotraj manj primernih območij za kmetijstvo.
Skupna površina kmetijskih zemljišč v teh 561 občinah je 148.677 ha (od tega jih je na kraških kamninah 133.122 ha), kar je 22,4 % vseh kmetijskih zemljišč v Sloveniji.
Med slovenske pokrajine z najslabšimi naravnimi razmerami za kmetijstvo uvrščamo tudi Belo krajino in Suho krajino, ki po predlaganih osmih evropskih splošnih biofizičnih kriterijih skoraj v celoti izpadeta iz manj primernih območij za kmetijstvo, glede na kazalnik kras pa ne.
V Beli krajini in Suhi krajini je 77 katastrskih občin, kjer sta več kot dve tretjini kmetijskih zemljišč na kraških kamninah.
V Suhi krajini le ena katastrska občina ali 3,1 % ozemlja oziroma 3,0 % kmetijskih zemljišč v pokrajini ne spadajo med manj primerna območja za kmetijstvo, v Beli krajini pa je takšnih 6 katastrskih občin, ki obsegajo 10,6 % ozemlja oziroma 16,7 % kmetijskih zemljišč.
Glede na to, da velik del Slovenije z neupoštevanjem kazalnika kras izpade iz manj primernih območij za kmetijstvo, je tovrsten kazalnik nujen za dosledno vrednotenje slovenskih kmetijskih zemljišč in s tem povezane možnosti prejemanja skoraj desetih milijonov evrov subvencij Evropske unije.
Dokler bo Evropska unija k manj primernim območjem štela gorska območja (Council regulation… 1999, člen 18), neupoštevanje kazalnika kras za Slovenijo kot celoto ne bi bilo tako kritično, razen za že večkrat omenjeni izrazito kraški pokrajini Suha krajina in Bela krajina, kjer kmetje kljub izrazito neugodnim možnostim za kmetijstvo ne bi prejemali subvencij za kmetovanje na manj primernih območjih.
Če pa bi se kriteriji za določevanje gorskih območij, kamor spadajo skoraj tri četrtine Slovenije, zaostrili ali celo odpravili, bi bili negativni finančni učinki za Slovenijo in številne kmete zelo veliki, to pa bi lahko pomembno vplivalo na propadanje kulturne pokrajine in depopulacijo znatnega dela slovenskega ozemlja.
Kazalnik kras torej omogoča, da Slovenija tudi ob novih kriterijih za določanje manj primernih območij za kmetijstvo ohrani ali upravičeno celo malenkostno poveča delež kmetijskih zemljišč na manj primernih območjih, s tem pa tudi višino evropskih sredstev za njihov razvoj.
