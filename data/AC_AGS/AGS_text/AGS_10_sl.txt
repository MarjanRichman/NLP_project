Poplava na območju Bača, Knežaka in Koritnic novembra 2000
IZVLEČEK: Ob novembrskih padavinah 2000 je na kraškem polju med naselij Bač, Knežak in Koritnice v občini Ilirska Bistrica prišlo do poplave, ki je sklenjeno obsegala 59 ha.
Poplava je najbolj prizadela Bač, kjer so zabeležili škodo na 23. stanovanjskih in nekaj drugih objektih, v industrijskem obratu ter na cestnem omrežju.
KLJUČNE BESEDE: poplava, kraška podtalnica, Zgornja Pivka, Ilirska Bistrica.
1 Uvod
Članek obravnava vzroke in posledice visokih vod novembra leta 2000 na območju naselij Bač, Knežak in Koritnice v občini Ilirska Bistrica.
Obravnavana pokrajina je jugovzhodni del Zgornje Pivke.
Gre za večinoma raven svet slabo rodovitnih polj, ki se razteza v trikotniku med Koritnicami, Bačem in Knežakom, ter dokaj uravnan svet zahodno od Bača in Knežaka.
Območje skupaj obsega približno 2,7 km2, od tega je bilo poplavljeno 0,59 km2.
Gams (1973) poleg hudourniških, nižinskih in morskih poplav v Sloveniji razlikuje tudi poplave na kraških poljih, ki so značilne predvsem za kraška polja v zaledju Ljubljanice (Cerkniško polje, Planinsko polje).
Med poplavna območja na krasu sodi tudi porečje Pivke v njenem zgornjem kraškem delu, kjer poplave prizadenejo 6,4 km2 ozemlja (Kranjc 1985).
Največji delež odpade na redno poplavljene površine ob regulirani strugi Pivke.
Do poplav ponavadi prihaja v jesenskem in zimskem obdobju.
Domačini so se omenjenim poplavam zlahka prilagodili tako, da so se iz naselij umaknili na višje obrobje, zato niso posebej nevarne in ne povzročajo škode.
Podatki o padavinah na obravnavanem območju v jeseni 2000 so povzeti s padavinske postaje Ilirska Bistrica, ki leži približno 6 km južneje in 200 m nižje od območja ter padavinske postaje Jurišče, ki leži 5 km severno od Knežaka in dobrih 100 m višje.
Novembra 2000 je bilo opravljeno terensko kartiranje obsega poplavnih površin na obravnavanem območju, izmerjeni so bili tudi vodostaji posameznih zaključenih poplavnih površin.
Obseg poplave je bil preverjen tudi s pomočjo fotografske dokumentacije.
Na podlagi izmerjenih vodostajev so bile s pomočjo programov Golden Software ter temeljnih topografskih načrtov v merilu 1 : 5.000 izračunane površine in prostornine posameznih zaključenih poplavnih območij v okolici Bača, Knežaka in Koritnic.
Na osnovi terenskega kartiranja in podatkov o prijavljeni škodi, ki jih hranijo v arhivu Občine Ilirska Bistrica, je bila izdelana karta, ki prikazuje prizadete dele naselja Bač, kjer so se učinki poplave, ki je sicer zajela veliko večje območje, odrazili v neposredni škodi na bivalnih in gospodarskih objektih ter na ostali infrastrukturi.
2 Oris geoloških, reliefnih in hidroloških razmer
Pokrajino ob Pivki gorvodno od naselja Prestranek imenujemo Zgornja Pivka.
Izoblikovana je pretežno v zgornjekrednih apnencih, dno ob strugi Pivke ter dna večjih kraških kotanj pa prekrivajo drobnozrnati rečni nanosi.
Zgornja Pivka meji na jugu in vzhodu na Snežniško planoto in Javornike, na jugozahodu in zahodu pa jo omejuje Taborski hrbet, ki se razteza med naseljema Šembije na jugu in Pivko na severu.
Geološko zgradbo obravnavanega območja prikazuje slika 1.
Razen manjšega območja zahodno od naselja Knežak, kjer izdanjajo v tektonskem oknu na površje flišne kamnine (Pleničar 1959), sestavljajo obrobje kotanje med naselji Bač, Knežak in Koritnice ter osamelce znotraj njenega uravnanega sveta pretežno srednje do dobro prepustni apnenci kredne in paleogenske starosti s kraško in kraško-razpoklinsko poroznostjo (Šikić s sodelavci 1972; Šikić in Pleničar 1975; Krivic s sodelavci 1983).
Poplavno območje med naselji Bač, Knežak in Koritnice prekrivajo nesprijeti gruščnato prodnati klastični sedimenti, ki so rezultat delovanja pleistocenskih hudourniških vod, ko se je v povirnem delu takratne Pivke (gorska dolina jugovzhodno od naselja Koritnice) nabiralo veliko pobočnega materiala, ki ga je Pivka transportirala po toku navzdol in ga odložila v obliki vršaja ob izhodu iz gorske doline v kotanjo med Koritnicami, Knežakom in Bačem (Melik 1955, 71–74) ter dalje proti severozahodu.
Debelina nasutega gradiva, ki prekriva zakraselo dno kotanje, doseže tudi 10 m (Krivic s sodelavci 1983).
O površinskem toku nekdanje Pivke pričajo ostanki struge, ki ima pri naselju Koritnice obliko ozkega korita, kar priča o veliki erozijski moči pleistocenske Pivke (Melik 1955, 74).
Od Koritnic proti severozahodu postaja struga vedno bolj plitva.
Zlasti je lepo izdelana suha struga pod Borštom pri Koritnicah, ki se v meandrih vije desno od ceste Koritnice–Bač.
Novembra 2000 jo je voda napolnila in pojavil se je vodotok, ki je odtekal v naselje Bač.
V nasprotju z globoko zakraselim območjem Snežniške planote, ki je hidrografsko zaledje omenjenega območja, se je na Zgornji Pivki izoblikoval sorazmerno plitev kraški vodonosnik.
Eden izmed vzrokov nastanka plitvega krasa so spodaj ležeče flišne kamnine, ki so dokaj blizu površja.
V tektonskem smislu je eocenski fliš del prevrnjene gube Komenske narivne grude, ki leži pod narivom Snežniške narivne gube, zgrajene pretežno iz zgornjekrednih apnencev (Placer 1981).
Fliš onemogoča podzemeljski odtok voda v smeri doline Reke ter usmerja odtok kraške vode proti severu in vzhodu.
Obravnavano območje pripada bližnjemu zaledju reke Pivke, ki izvira pri Zagorju v izviru Pivšce.
Gladina podtalnice v kraškem polju med Koritnicami, Knežakom in Bačem je običajno približno 30–40 m pod površjem.
Gladina podtalnice je nagnjena proti severozahodu in sega od 560 m n. v. pri Koritnicah do 540 m n. v. na zahodnem delu Bača (Krivic s sodelavci 1983).
3 Visoke vode v novembru 2000, obseg in trajanje poplave
Podatki s padavinskih postaj Jurišče in Ilirska Bistrica kažejo, da je skupna količina padavin na obravnavanem območju v septembru, oktobru in novembru 2000 skoraj za dvakrat presegla dolgoletno povprečje (1961–1990) za enako tromesečje.
Obilne padavine so dosegle višek novembra, ko so na padavinski postaji Ilirska Bistrica zabeležili samo šest dni brez padavin, na padavinski postaji Jurišče pa dan več.
Prvo neprekinjeno obdobje s padavinami je bilo med 30. oktobrom in 11. novembrom (275,8 in 332,6 mm), drugo med 13. in 22. novembrom (191,2 in 217,5 mm) in tretje med 25. in 26. novembrom (78 in 53,2 mm) (Zupančič 1995; ARSO 2000).
Novembra 2000 je količina padavin na obravnavanem območju več kot trikrat presegla povprečno količino padavin za obdobje 1961–1990 in je na padavinski postaji Ilirska Bistrica znašala 544 mm, na padavinski postaji Jurišče pa 602 mm (ARSO 2000).
Izjemna količina jesenskih in še posebej novembrskih padavin se je odrazila v izrazitem dvigu podtalnice na območju Bača, Knežaka in Koritnic.
Voda je izvirala na površje iz številnih špranj in razpok.
Tako so se zlasti na južnem robu kraškega polja med Knežakom, Bačem in Koritnicami pojavili številni manjši talni kraški izviri, zapolnila pa se je tudi suha struga nekdanje Pivke severozahodno od naselja Koritnice.
Novembra 2000 se je na obravnavanem poplavnem območju gladina kraške podtalnice dvignila za 20–35 m.
Najprej so se vode pojavile na poljih v okolici Knežaka, kjer se v manjšem obsegu ob dolgotrajnejših deževnih obdobjih praviloma vedno pojavljajo.
Kasneje je voda začela zastajati tudi na drugih območjih, kjer poplav do leta 2000 še ni bilo.
Poplavna površina ni bila sklenjena, zato so vodostaji posameznih zaključenih poplavnih območij dosegli različne nadmorske višine (sliki 1 in 2).
Vodna gladina je segla najvišje na območju Dolgih njiv, jugovzhodno od Knežaka in sicer do 576,5 m n. v.
Ojezerjeno območje je v času najvišjega vodostaja obsegalo 13,2 ha in ni preseglo globine 3 m, prostornina vode v njem je znašala 157.600 m3.
Severno od poplavljenega območja je voda zalila manjšo vrtačo s površino 0,1 ha.
Največje sklenjeno poplavljeno območje s skupno površino 46 ha (Habič 2005) pa se je raztezalo v treh izrazitih krakih na kotanjastem površju med Knežakom in Bačem, vodostaj ojezerjene površine je segal do 571 m n. v.
Skupna prostornina vode na poplavljeni površini je znašala približno 435.000 m3, največja globina pa je bila 2,5 m.
Jugovzhodni krak je poplavil Jermance, Zelnike in Pod Obrobo, pri čemer cesta Knežak–Koritnice ni bila poplavljena, tako da sta bili poplavljeni območji Zelniki in Pod Obrobo med seboj ločeni.
Severovzhodni krak je zalil območja Pod Pezalco, Robidnice, Podjame, deloma Dolenji Kraj ter Zelnike in Kot severno od Bača.
Zaključeno poplavno površino v Kotu je od drugega sklenjenega poplavnega območja ločeval kolovoz, zgrajen na manjšem nasipu.
Zaradi tega je bila gladina vode na omenjenem poplavljenem območju meter višja kot v drugem delu.
Poplava na območju Kota je obsegala 7,4 ha, prostornina vode pa je znašala 104.500 m3.
Največja globina ojezerjene kotanje je bila 3,5 m.
Ločeno se je voda pojavila še v plitvi kotanji med Rebrnikom in Koncami (0,4 ha).
Severozahodni krak je z območja Robidnice v ozkem pasu segal proti Ozkim njivam, Zapotoku in Ponikvam.
Poplavljeno območje Ozkih njiv je od Zapotoka in Ponikev ločeval umetno izravnan in med nasipa ujeti jarek potoka, ki s flišnega tektonskega okna zahodno od Knežaka odteka v ponor Ponikve in podzemno v izvir Videmšce pri Zagorju ter dalje v reko Pivko (Habič 1975).
Severno od Ozkih njiv je voda v površini 0,2 ha zalila tudi manjšo vrtačo.
Voda je nekaj dni v novembru zelo plitvo poplavljala tudi nekatere druge predele v okolici Knežaka in Bača.
V primerjavi od trajnejše poplavljenih površin, se je v večini primerov voda pojavila na površju le za krajši čas.
Razlika v višini poplave med višje ležečim vzhodnim in nižjim zahodnim delom Bača je znašala 10 m.
K poplavljanju vzhodne strani Bača (580 m n. v.) je pripomogel tudi površinski vodotok, ki je pritekal po cesti neposredno v naselje.
Tu so bile tudi največje občasno zalite površine v času poplav novembra 2000.
Voda je občasno zalila tudi območje med ojezerjenimi površinami Zelniki in Dolgimi njivami jugovzhodno od Knežaka, kjer ni povzročala škode, nekaj dni v novembru pa je poplavila tudi predel Bača imenovan Rep, kjer je zalilo kleti v bližnjih hišah ter tudi Gorenji kraj.
4 Posledice poplave
Po podatkih Občinskega štaba civilne zaščite Občine Ilirska Bistrica (Arhiv 2001) so visoke vode neposredno škodo povzročile le v naselju Bač, ki izmed vseh treh naselij obravnavanega območja leži najnižje.
Po evidencah prijavljene škode je poplava prizadela 23 stanovanjskih in 7 drugih objektov (hlevi, drvarnice, delavnice), tako da je bilo skupno prizadetih 15 % vseh stavb s stanovanji v naselju.
Prve kleti v Baču je narasla podtalnica zalila že 9.
11. 2000, v večjem obsegu pa 14.
11. 2000, ko je voda vdrla v večino kleti v vasi.
Najvišje je segala v vzhodnem delu Bača, kjer je zalila kleti do stropa, tako, da je škoda nastajala tudi v pritličju stanovanjskih stavb (slika 4).
Tu je dosegla višina poplave 580 m n. v.
Drugod v naselju je voda zalila kleti različno visoko (30–100 cm).
S pomočjo neprekinjenega delovanja vodnih črpalk je domačinom uspelo sprotno zadrževanje nizkih ravni vode v kleteh.
K povečanemu učinku poplave je poleg narasle podtalnice prispeval tudi površinski vodotok, ki se je aktiviral v suhi strugi nekdanje Pivke med Koritnicami in Bačem.
Voda se je na vzhodnem delu naselja po cesti zlivala neposredno v vas, tako da se je cesta skozi naselje na razdalji nekaj 100 m spremenila v nekakšno strugo (slika 5).
Podzemni odtočni kanali meteorne vode, zgrajeni ob glavni cesti skozi naselje, so se spremenili v sistem majhnih požiralnikov in bruhalnikov, saj je voda v nekaterih jaških ponikala v drugih pa ponovno izvirala na plano.
Poplava je povzročila škodo tudi na proizvodnem obratu podjetja Javor stolarna.
Ocenjena skupna škoda na vseh objektih v naselju Bač je znašala 20.861.616 SIT (Arhiv 2001), od česar največji delež (15.327.790 SIT) zaradi izpada proizvodnje odpade na zgoraj omenjeni proizvodni obrat.
Močno deževje s poplavo je največ škode povzročilo na cestah.
Najbolj je bila poškodovana glavna cesta skozi Bač, kjer je zaradi površinskega dotoka vode ter zamašitve meteorne kanalizacije v naselju prišlo do poškodbe cestišča.
Zalito cestišče je oviralo promet v smeri od Bača proti Koritnicam.
Nekaj dni v novembru, ko je voda za nekaj časa zalila predel Rep, so zaradi hitrejšega odvajanja vode v smeri proti zahodu celo prekopali povezovalno cesto Knežak–Bač, ki je bila zaradi obsežne poplave sicer neprevozna več dni v novembru (Slika 6).
Poškodovane so bile tudi številne druge poljske in vaške poti.
Skupna ocenjena škoda na cestnem omrežju je znašala 30.748.000 SIT (Arhiv 2001).
Poplava je povzročila nekaj škode tudi na kmetijskih in gozdnih zemljiščih ter kulturah, zlasti na površinah zasajenih s pšenico in repo.
Skupna škoda v kmetijstvu je znašala 604.542 SIT (Arhiv 2001).
5 Sklep
Na območju Zgornje Pivke so bile novembra 2000 podobno kot v drugih delih Slovenije zabeležene rekordne količine padavin.
Dno kotanje med Koritnicami, Bačem in Knežakom je zakraselo, kakor tudi njeno zaledje, zato prebivalci omenjenih naselji niso imeli posebnih izkušenj s poplavami, čeprav so se podobno visoke vode pojavile pred približno 70 leti.
Izjemen porast gladine kraške podtalnice je povzročil ojezeritev na površini približno 59 ha, občasno pa so bili poplavljeni tudi nekateri nekoliko višje ležeča območja.
Poplava je povzročala neposredno škodo predvsem v naselju Bač.
Zaskrbljujoče je dejstvo, da so bile pod vodo tudi novogradnje ter temelji hiš, ki so jih v tistem obdobju šele zidali.
Za kraško kotanjo med Koritnicami, Bačem in Knežakom bi morali izdelati karto poplavnih območij ter kartirana poplavna območja, označena na karti 1 in 2 uvrstiti med potencialno ogrožena območja, kjer bi morala biti gradnja novih objektov omejena, čeprav je povratna doba izredno visokih voda zelo dolga.
