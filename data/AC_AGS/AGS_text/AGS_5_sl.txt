Opuščeni vodni viri kot potencialni viri vodooskrbe – predlog upravljanja s kraškim izvirom Korentan pri Postojni
IZVLEČEK: Na območju Orehovškega krasa so bile s pomočjo t. i.
Slovenske metode narejene karti naravne ranljivosti podzemne vode in kraškega izvira Korentan, karti obremenjevalcev in karta tveganja za onesnaženje.
V ta namen so bili zbrani kartografski in drugi objavljeni podatki o geoloških, geomorfoloških, pedoloških, hidroloških ter meteoroloških značilnostih in opravljeno obsežno delo popisa manjkajočih geomorfoloških in pedoloških značilnosti.
Pregledani in na terenu preverjeni so bili javno dostopni podatki o rabi tal in popisu prebivalstva, popisana so bila gnojišča in divja odlagališča odpadkov.
Končne tematske karte so odličen pripomoček državnim in krajevnim organom pri varovanju vodnih virov in načrtovanju rabe prostora v njihovem zaledju.
Predstavljena raziskava v zaledju konkretnega vodnega vira je obenem zgled dobre prakse obujanja v preteklosti opuščenih vodnih virov, ki lahko v prihodnje služijo kot nadomestni viri pitne vode v primeru prekomerne izrabe ali onesnaženja primarnih vodnih virov.
KLJUČNE BESEDE: pitna voda, kraški izvir, ocenjevanje ranljivosti, ocenjevanje tveganja za onesnaženje, kartiranje obremenjevalcev, varovanje voda, upravljanje voda.
1 Uvod
Ključno vprašanje vodooskrbe v Sloveniji in drugod po svetu je, kako zagotoviti ustrezno kakovost in zadostno količino pitne vode.
Zaradi vse večje onesnaženosti in hitrega zmanjševanja zalog v medzrnskih in drugih vodonosnikih pomen kraških vodnih virov narašča (Bakalowicz 2005; Ford in Williams 2007; Kresic 2009; Guo, Yuan in Qin 2010; Dar s sodelavci 2011).
Prednost bolj izdatnih kraških izvirov so zadostne količine vode tudi ob nizkih vodostajih, vendar imajo takšni izviri velika prispevna zaledja, ki jih je težko učinkovito varovati pred onesnaženjem, zato je njihova kakovost pogosto slabša (Ravbar in Kovačič 2006).
Ker sodobna vodooskrba temelji na stalnih in izdatnih virih, so nekdanji viri, ki so sloneli na zajemanju skromnih kapacitet površinske, talne ali padavinske vode, popolnoma izgubili svoj pomen.
V primeru onesnaženja pa lahko od enega samega vodnega vira odvisno območje ostane brez pitne vode oziroma je njena kakovost omejena in oskrba večjega območja motena.
Takšen je bil primer relativno dolgotrajnega onesnaženja kraškega izvira Malenščice (Qs1971–2000 = 6,62 m3/s; površina zaledja 726 km2) koncem leta 2011 in v začetku leta 2012, ki je zajet za vodooskrbo prebivalcev občin Postojna, Pivka in delno Ilirska Bistrica (22.000 uporabnikov).
Onesnaženje v izviru se je pojavilo zaradi izpiranja nakopičenega onesnaženja v vodnem valu, ki je nastopil po prvem nekoliko bolj intenzivnem padavinskem dogodku po dolgotrajnejšem obdobju brez padavin.
Izvir je bil onesnažen in za vodooskrbo neprimeren skupaj 35 dni (20.
12.–31.
12. 2011; 12.
1.–3.
2. 2012), dokler na zajetju niso zagotovili dodatnega čiščenja.
S tem pa je bila varna vodooskrba motena.
S povezavo različnih virov pitne vode v enoten sistem bi lahko omilili posledice takšnih dogodkov.
Pri snovanju vodne oskrbe kaže v prihodnosti poleg obstoječega regionalnega vira v sistem vključiti še številne lokalne vire v povezavi s tradicionalno obliko vodne oskrbe.
Zato je izdelava celostne strategije vodooskrbe na nacionalni ravni, ki bi zajemala varovanje in upravljanje vodnih virov ter ukrepanje ob izrednih dogodkih, nujno potrebna.
V primeru onesnaženja izvira Malenščica bi nemoteno pokritje najnujnejših potreb po čisti pitni vodi lahko zagotovila vključitev rezervnih vodnih virov.
V postonjski vodovod je v preteklosti že bil zajet za vodooskrbo, leta 1972 pa opuščen, kraški izvir Orehovškega krasa Korentan (Petrič in Šebela 2004; Kovačič in Petrič 2007).
Glede na ocenjeno razpoložljivo količino vode in njeno kakovost ter relativno neobremenjenost Orehovškega krasa bi Korentan lahko bil nadomestni vir za vodooskrbo.
Izvir je zavarovan na osnovi lokalnega odloka (Odlok o varstvu krajevnih vodnih virov v Občini Postojna 1998), toda da biučinkovito obvarovali kakovost vodnih zalog Orehovškega krasa, je najpomembneje prepoznavanje najbolj ranljivih območij, obstoječih obremenjevalcev in predlaganje najbolj primerne rabe tal.
Zato smo v študiji, ki jo predstavljamo, ocenili naravno ranljivost podzemne vode Orehovškega krasa in izvira Korentan, popisali obstoječe obremenjevalce ter za Korentan izdelali karto tveganja za onesnaženje.
Prikazani izsledki predstavljajo dobro podlago pri oblikovanju temeljnih načrtov za previdno upravljanje z vodnimi viri v podobnih primerih v prihodnje, da bomo sebi in bodočim generacijam omogočili nadaljnjo nemoteno oskrbo s pitno vodo in ohranjali zadostne količine kakovostnih vodnih zalog.
2 Preučevano območje
Orehovški kras je z vseh strani jasno omejen plitev kraški vodonosnik, ki leži severozahodno od doline Pivke (Slika 1).
Njegova površina je približno 10 km2.
Nekoliko vzdignjeno vršno sleme doseže višino 725 m, okolica leži na višinah 545–600 m.
Vodonosnik je oblikovan v antiklinali krednih in paleocenskih apnencev (Slika 2), ki so na jugozahodu delno narinjeni na eocenske flišne kamnine, ki vodonosnik sicer obkrožajo z vseh strani (Gospodarič, Habe in Habič 1970; Petrič in Šebela 2004).
Orehovški kras je dobro zakrasel s številnimi vrtačami (461) in 70 registriranimi jamami v Slovenskem jamskem katastru (2012).
V severnem delu karbonatne kamnine prekriva tanek sloj rendzine, v južnem delu pa prevladujejo različno globoke rjave pokarbonatne prsti.
Orehovški kras leži na meji med zmerno celinskim in zalednim submediteranskim podnebjem; povprečna letna količina padavin je 1.600 mm.
Na jugozahodu vodonosnik napajajo tudi številne manjše ponikalnice (Čermelice, Orehovške ponikve).
Na severovzhodnem robu zelo slabo prepustne flišne kamnine predstavljajo hidrološko pregrado preučevanemu vodonosniku.
Vodonosnik se prazni skozi dva občasna izvira (Poliček in Mrzla jama) in stalni izvir Korentan.
Sledilni poizkus je ob visokih vodah dokazal povezavo južnega dela vodonosnika in ponora Orehovške ponikve z izvirom Poliček.
Ob nizkih vodah vode iz južnega dela vodonosnika podzemeljsko odtekajo proti vzhodu v reko Pivko (ni prikazano na sliki 2) (Gospodarič, Habe in Habič 1970).
Sledilni poizkus, opravljen ob srednjih vodah, je dokazal podzemeljsko zvezo ponorov Čermelice z izvirom Korentan.
Hitrost podzemeljskega toka je bila ocenjena na 25 m/h, v izvir je prišlo 71 % injiciranega sledila (Schulte 1994).
Glavni iztok iz vodonosnika orehovškega krasa je izvir Korentan, ki je tipičen kraški izvir, s hitrim in izrazitim odzivom na padavinske dogodke.
Pretok izvira se giblje od nekaj l/s do 3 m3/s, povprečni pretok je 0,2 m3/s.
Na osnovi rezultatov sledilnega poizkusa in metode vodne bilance je bilo zaledje izvira ocenjeno na 6 km2 (upoštevajoč tudi ne-kraški del zaledja) (Schulte 1994; Petrič in Šebela 2004; Jemcov in Petrič 2009; Kogovšek in Petrič 2012).
3 Metodologija
Za učinkovito varovanje najbolj občutljivih območij kraških vodonosnikov se v nekaterih evropskih državah pri določanju vodovarstvenih pasov uporablja koncept ocenjevanja ranljivosti, pri načrtovanju rabe prostora pa v ospredje vse bolj stopa ocenjevanje tveganja za onesnaženje (Zwahlen 2004; Ravbar 2007; Goldscheider 2010).
Evropskim smernicam najbolj celostno sledi pri nas razviti Slovenski pristop (Ravbar in Goldscheider 2007), ki je uporabljen v pričujoči študiji.
Metoda vključuje ocenjevanje ranljivosti in stopnjo obremenjevanja kraške podtalnice ali vodnega vira.
Ti dve oceni sta podlaga za izdelavo ocene tveganja za onesnaženje podtalnice ali vodnega vira.
Ocenjevanje naravne ranljivosti upošteva geološke, geomorfološke, pedološke, hidrogeološke in meteorološke značilnosti kraškega sistema in je neodvisno od lastnosti in obnašanja posameznih onesnaževal (Preglednica 1, glej tudi sliko 3).
Glede na namen sta na voljo dve vrsti ocenjevanja ranljivosti: za podzemno vodo in za vodni vir.
Ocenjevanje ranljivosti podzemne vode upošteva parametre, ki nadzorujejo tok infiltrirane vode vse od površja do gladine podzemne vode.
Pri tem so pomembni kazalniki prepustnost in debelina prsti in kamnin, ki sestavljajo nezasičeno cono, koncentracija odtoka v podzemlje, na katero vplivata topografija, rastlinski pokrov ter razporeditev in intenziteta padavin.
Z dodatnim parametrom, ki upošteva značilnosti pretakanja voda v zasičeni coni, je mogoče oceniti ranljivost vodnega vira (Slika 3).
Ocena zaščitne funkcije slojev nad kraško podtalnico vodonosnika Orehovškega krasa temelji na podatkih geoloških in pedoloških kart in je bila preverjena na terenu s pomočjo geološkega in geomorfološkega kartiranja ter z merjenjem debeline prsti s pomočjo ročnega svedra.
Dodatne informacije so bile pridobljene s topografskih kart, digitalnih ortofoto posnetkov in jamskega katastra Slovenije (SCC 2012).
Debelina nezasičene cone je bila določena z razliko med mrežo točk digitalnega modela višin in ocenjenih gladin podtalnice (na podlagi nadmorskih višin ponorov in izvirov).
Značilnosti infiltracije in koncentracije toka smo ocenili s pomočjo digitalnega modela višin, topografskih kart in kart rabe tal iz leta 2012 (Internet 1).
Tokovne procese smo ocenili s pomočjo geoloških podatkov in neposrednih terenskih opazovanj.
Za določitev značilnosti padavinskega režima in napajanja smo uporabili letne in dnevne podatke (obdobje 1961–2010) o padavinah z meteorološke postaje Postojna (EARS 2010).
Značilnosti toka v zasičeni coni kraškega vodonosnika smo ocenili na osnovi geoloških in geomorfoloških razmer, analize hidrograma dnevnih pretokov izvira Korentan v hidrološkem letu 2004 (23.
9. 2003–31.
8. 2004) (Petrič in Šebela 2004), hidrološke bilance v obdobju 1961–2010 in interpretacije rezultatov sledilnega poskusa (Schulte 1994).
Dodatne informacije smo pridobili iz baze jamskega katastra Slovenije (SCC 2012).
Karta ranljivosti ni vedno zadovoljivo orodje za pravilno načrtovanje rabe prostora, ker ne pokaže že dosežene stopnje obremenjenosti kraškega vodonosnika.
Zato je bilo v okviru te študije izvedeno tudi ocenjevanje obremenjevalcev.
Cilj takšnega kartiranja je identifikacija ter prikaz lokacij različnih vrst dejavnosti, ki predstavljajo nevarnost za kakovost kraške podtalnice.
Ocena obremenjevanja zajema vrsto, strupenost in količino onesnaževala, kot tudi verjetnost, da bo do onesnaženja prišlo (De Ketelaere s sodelavci 2004).
Informacije za kartiranje obremenjevalcev Orehovškega krasa smo pridobili s topografskih kart, podatkovne baze rabe tal (Internet 1) in neposrednim terenskim opazovanjem.
Pri kartiranju obremenjevalcev je za vsakega onesnaževalca predvidena določena vrednost glede na kvalitativno primerjavo potencialne škode (toksičnost substanc, njihova topnost in mobilnost), za primerjavo znotraj ene vrste obremenjevalcev pa se predvideva proces razvrščanja glede na stopnjo strupenosti substanc, čas izpostavljanja obremenjevanju ali glede na količino oziroma velikost onesnaževalca.
Upošteva se še verjetnost onesnaženja, na kar vplivajo tehnični status, stopnja vzdrževanja, varnostne razmere in druge okoliščine.
Lokacije in značilnosti potencialnih in dejanskih virov onesnaženja smo preverili in pridobili s terenskim delom.
Ko smo karto ranljivosti vodnega vira Korentan dopolnili s kartami obremenjevalcev, smo lahko ocenili tveganje tega izvira za onesnaženje.
Na ta način smo celostno ovrednotili dosedanje človekove vplive in identificirali najbolj nevarna območja, ki vplivajo na kakovost potencialno uporabnega vodnega vira pri Postojni.
Za obdelavo podatkov, ocenjevanje posameznih parametrov in kartiranje smo uporabili programsko orodje ArcGIS 9.3.
4 Rezultati
4.1 Karta ranljivosti
Karta ranljivosti kraške podtalnice, ki ima namen varovati celotno telo podzemne vode (Slika 4), kaže, da je zgolj 4,4 % zaledja izredno ranljivega.
To so območja jam, območja brez rastlinskega pokrova in prsti, kot so izkopi in ceste, ter območja ponikalnic, ponorov in njihova neposredna bližina.
Večino območja označuje visoka ranljivost (81,3 %).
Srednja ranljivost je značilna za 12,9 % območja; to so vrtače in nekateri deli porečij ponikalnic.
Vrtače so ovrednotene z nižjo stopnjo ranljivosti kot ostali kraški predeli predvsem zaradi precejšnje debeline zaščitne plasti v njihovih dneh (t. j. >1 m prsti).
Območja nizke ranljivosti se raztezajo na 1,4 % površja v bolj oddaljenih delih porečij ponikalnic na neprepustnih kamninah.
Stopnja ranljivosti je na nekraških območjih odvisna predvsem od vegetacijskega pokrova in naklona pobočij.
Za kartiranje ranljivosti vodnega vira (varovanje posameznega izvira, to je Korentan) je bilo območje Orehovškega kraškega vodonosnika razdeljeno v notranjo in zunanjo cono.
Razdelitev je bila narejena na osnovi geoloških in geomorfoloških značilnosti, rezultatov sledilnih poizkusov in hidrodinamičnih lastnosti izvira Korentan (glej reference zgoraj).
Notranja cona je območje, ki vedno prispeva vodo v preučevani izvir in je neposredno povezano z izvirom oziroma stalno dovaja vodo v izvir.
Zunanja cona obsega preostali del vodonosnika, od koder voda ne odteka v preučevani izvir (glej sliko 2).
Stopnje ranljivosti so zato v zunanji coni nižje kot v notranji.
Na karti ranljivosti Korentana (Slika 5) območja z visoko stopnjo ranljivosti zavzemajo 1,6 % površin.
To so območja jam, izkopov in cest v zaledju Korentana ter ponikalnica Čermelice, ponori in njihova okolica.
Srednja ranljivost je določena za 54,2 % preučevanega območja, gre za večji del zaledja Korentana ter gole površine, jame, ponikalnice, ponore in njihovo okolico, ki se nahajajo zunaj neposrednega hidrografskega zaledja Korentana.
Območja z nizko stopnjo ranljivosti se raztezajo na 44,2 % območja in ustrezajo vrtačam ter večini Orehovškega krasa zunaj hidrografskega zaledja Korentana.
Karta ranljivosti vodnega vira se lahko uporabi kot osnova za izdelavo vodovarstvenih območij.
4.2. Karta obremenjevalcev
Večji del, to je 92% Orehovškega krasa prekriva gozd (prevladuje bukev).
Kmetijska dejavnost je majhna in omejena na okolico naselij Prestranek, Hruševje in Orehek, ki ležijo na robu vodonosnika Orehovškega krasa.
V okolici naselij je nekaj njiv in ekstenzivnih sadovnjakov.
Okoli 6% območja prekrivajo travniki in pašniki (Internet 1).
V Hruševju in Prestranku zgolj nekaj stanovanjskih hiš leži znotraj vodonosnika Orehovškega krasa, medtem ko približno polovica Orehka leži znotraj njega.
Glede na popis prebivalstva 2011 živi na območju približno 150 ljudi (Internet 2).
Naselja nimajo urejene kanalizacije.
Vodonosnik prečijo lokalne makadamske ceste, ki jih v večini uporabljajo kmetje in gozdarji, prometni tok je zanemarljiv.
V smislu varovanja vode sta neintenzivno kmetijstvo in gosta poraščenost z gozdom zelo ugodna.
Kljub temu obstoji nekaj dejanskih in potencialnih točkovnih in površinskih virov onesnaženja na vodonosniku.
V bližini Hruševja je opuščen kamnolom, ki se občasno uporablja za odlaganje predvsem organskih odpadkov.
V Orehku smo evidentirali dve odprti gnojišči, eno večje in nezavarovano gnojišče je blizu kmetije, ki leži 100 m pred ponorom Čermelice.
Izcedne vode iz gnojišča odtekajo po manjšem odtočnem jarku neposredno v ponor in ogrožajo kakovost izvira Korentan.
Terenska raziskava v letu 2011 je pokazala, da kakovost Orehovškega kraškega vodonosnika ogroža devet divjih odlagališč odpadkov.
Tri izmed njih ležijo v vrtačah (št. 1, 2, in 8 na sliki 6), dve v breznih (št. 4 in 7), eno pa leži v ponorni jami Orehovške ponikve (št. 9).
Slednje resno ogroža kakovost izvira Poliček, vendar sodeč po znanih dejstvih, ne ogroža izvira Korentan.
Število divjih odlagališč odpadkov se je v zadnjih letih zmanjšalo; v letu 2002 smo jih evidentirali 34.
Večina od tedaj aktivnih odlagališč je sedaj saniranih ali opuščenih.
Neklasificirana karta obremenjevalcev (Slika 6) prikazuje opisane dejanske in potencialne vire onesnaženja, medtem ko klasificirana karta obremenjevalcev (Slika 7) prikazuje možen vpliv človekovih dejavnosti na vode.
Slika 7 kaže, da je stopnja obremenitve na proučevanem območju nizka (2,3 %) ali zelo nizka (0,4 %).
Naselja brez kanalizacije, ceste, zapuščen kamnolom, divja odlagališča odpadkov in odprta gnojišča predstavljajo nizko stopnjo obremenjevanja, njive in sadovnjaki pa zelo nizko stopnjo obremenjevanja.
Večji del območja, 97,3 %, ni izpostavljen obremenjevanju.
4.3 Karta tveganja za onesnaženje
Karta tveganja za onesnaženje se pridobi s kombinacijo ocene ranljivosti in obremenjevanja.
Na ta način lahko celostno ovrednotimo dosedanje človekove vplive in določimo območja z neustreznim upravljanjem, reorganiziramo rabo prostora in zasnujemo boljšo prakso v prihodnjem načrtovanju, podlago za različne presoje vplivov na okolje ter lažje predvidevamo posledice in škode (ekološke in materialne) ob različnih onesnaženjih.
V preučevanem območju je ocena stopnje tveganja za onesnaženje močno odvisna od stopnje obremenjevanja in njegove razporeditve.
Večina hidrografskega zaledja (98,5 %) je podvržena nizki stopnji tveganja, samo območja poselitve, cest, divjih odlagališč odpadkov in izkopov predstavljajo srednjo stopnjo tveganja za onesnaženje, ki obsega 1,5 % preučevanega območja (Slika 8).
5 Sklep
Ta študija kaže, na kakšen način je potrebno vrednotiti kraške vodne vire nekega območja, ki v primeru onesnaženja regionalnega vira pitne vode lahko služijo kot nadomestni vodni viri.
S pomočjo kartografskih in drugih objavljenih podatkov ter terenskega dela je potrebno oceniti njihovo naravno ranljivost, stopnjo obremenjevanja in izdelati oceno tveganja za onesnaženje, rezultate pa prikazati na razumljivih tematskih kartah.
Te karte je zelo enostavno uporabljati za načrtovanje različnih dejavnosti v zaledjih kraških vodnih virov.
Oceno naravne ranljivosti je mogoče preoblikovati v vodovarstvene pasove.
Identifikacija najranljivejših območij in območij največjega tveganja za onesnaženje podaja optimizacijo vodovarstvenih pasov, primerno in previdno upravljanje vodnih virov ter podlago za načrtovanje monitoringa kakovosti podzemne vode.
Karta obremenjevalcev omogoča identifikacijo neustreznega upravljanja in je skupaj s karto tveganja za onesnaženje uporabna za prostorsko načrtovanje.
Na proučevanem območju naj bi na najranljivejših območjih veljali najstrožji ukrepi varovanja, najbolj škodljive človekove dejavnosti naj bi bile sanirane oziroma prepovedane.
Koncept ocenjevanja ranljivosti in tveganja ponuja ravnotežje med varovanjem na eni ter prostorskim načrtovanjem in ekonomskimi interesi na drugi strani.
Preprečuje postavitev potencialnih onesnaževalcev na območja, kjer obremenjevanje že dosega ali celo presega naravne samočistilne sposobnosti in hkrati opozarja na območja z najvišjo stopnjo tveganja, ki terjajo takojšnje ukrepanje in sanacijo.
Študije, kot je predstavljena, so tako za državne in krajevne organe, odgovorne pri načrtovanju in odločanju o rabi prostora, koristna osnova pri njihovih odločitvah.
Rezultati raziskave na območju vodonosnika Orehovškega krasa so pokazali, da nekatera območja (ponikalnice, izkopi) izkazujejo veliko naravno ranljivost in morajo biti zavarovana.
Maloštevilni dejanski in potencialni obremenjevalci v zaledju izvira Korentan ne predstavljajo pomembnejšega tveganja za njegovo onesnaženje.
Vendar pa morajo biti vsa divja odlagališča odpadkov odstranjena in sanirana, gnojišča ter kanalizacijski sistemi v naseljih pa urejeni.
Po trenutno uveljavljenih vodovarstvenih območjih (Habič s sodelavci 1987; Odlok o varstvu krajevnih vodnih virov v Občini Postojna 1998) območje najstrožjega varovanja obsega najožji pas okoli zajetja, celotno območje Orehovškega krasa s prispevnimi območji ponikalnic (t. i. zunanja cona) pa v ožji varstveni pas s strogim režimom varovanja.
Glede na rezultate karte ranljivosti Korentana (Slika 4) bi bilo potrebno strogo varovati območja jam, izkopov in cest v zaledju Korentana ter območje ponikalnice Čermelice, ponorov in njihove okolice.
Večji del zaledja Korentana, vključno z golimi površinami, jamami, ponikalnicami,ponori in njihovo okolico, ki se nahajajo zunaj neposrednega hidrografskega zaledja Korentana, bi pripadlo ožjemu območju varovanja, območja vrtač ter območja zunaj hidrografskega zaledja Korentana pa v širše varovalno območje.
Korentan, ki je nekoč že bil zajet za vodooskrbo, bi bilo zaradi razmeroma zadovoljivih količin vode v večjem delu leta bilo kot nadomestni vodni vir smiselno vključiti v sistem vodne oskrbe občine Postojna.
Vendar je predhodno potrebno na predlagani način zagotoviti primerno zavarovanje vodnega vira ter načrtovanje rabe prostora.
Na podoben način bi bilo potrebno oživiti tudi številne manjše kraške vodne vire ter jih vključiti v sistem javne vodooskrbe v Sloveniji.
