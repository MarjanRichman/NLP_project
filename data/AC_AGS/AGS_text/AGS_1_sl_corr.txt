Ocenjevanje in kartiranje onesnaževalcev kraških vodonosnikov na matičnem Krasu
IZVLEČEK: Prispevek obravnava potencialne in dejanske vire onesnaževanja vodnega vira Klariči , ki s pitno vodo oskrbuje prebivalce Krasa in Koprskega primorja . 
Vodni vir je zaradi pomanjkljive vodovarstvene politike neustrezno zavarovan , nadzor nad kršitelji določil pa pogosto neučinkovit . 
Ogrožajo ga neprečiščene odpadne vode , divja odlagališča odpadkov in promet . 
Onesnaževalci so prikazani na poenostavljeni karti , ki je v ustreznem merilu lahko koristna osnova za nadaljnje načrtovanje varovanja vodnih virov in rabe prostora . 
KLJUČNE BESEDE: kraška hidrologija , kraški vodonosniki , kraška podtalnica , onesnaževanje , ocenjevanje in kartiranje onesnaževalcev , pitna voda , Kras . 
1 Uvod
Kraški vodonosniki so izredno občutljivi na onesnaženje zaradi tanke ali odsotne zaščitne plasti prsti in rastja ter sedimentov , pa tudi zaradi velikih hitrosti pretakanja voda , hitrega prenosa snovi daleč stran od vira ter heterogenega pretakanja voda v podzemlju (Ford in Williams 1989 , 127–140) . 
Te specifične lastnosti kraških vodonosnikov (prekrivajoči sloji , koncentracija toka) omogočajo lahek in hiter odtok vode do zasičene cone . 
Ker so možnosti razgradnje onesnaževal na poti do podzemne vode , zajetega kraškega izvira ali vodnjaka majhne , lahko različni človeški vplivi povzročijo močno onesnaženje vodnih virov . 
Kraški vodonosniki so na krajevni in regionalni ravni izredno pomembni za oskrbo z vodo . 
Prav zato so za ustrezno varovanje podzemne vode vedno pomembnejše tudi študije človekovih vplivov na kraško podtalnico in njihovih posledic . 
Zaščita kraške podtalnice zahteva trajnostno gospodarjenje , ki naj bi temeljilo na obsežnih analizah onesnaževalcev in na kartiranju ranljivosti kraške podtalnice . 
Onesnaževalec je obstoječi ali potencialni vir onesnaženja , izhajajoč iz določenih antropogenih aktivnosti , ki navadno potekajo na površju (De Ketelaere s sod . 
2004 , 86) . 
Ocenjevanje in kartiranje onesnaževalcev je koristna osnova , v okviru katere so človekove aktivnosti celovito ovrednotene (Drew in Hötzl 1999 , 275) . 
Da bi zaščitili vse bolj dragocene zaloge podtalnice se uveljavlja koncept kartiranja onesnaževalcev (Špes s sod . 
2002 , 21) . 
Zato pa je potrebno določiti intenzivnost , obseg in trajanje določenega onesnaževanja . 
Na tej osnovi izdelamo oceno ter zemljevide potencialnih in dejanskih virov onesnaževanja podtalnice . 
Prispevek obravnava potencialne in dejanske vire onesnaževanja podtalnice v zaledju vodnega vira Klariči pri Brestovici v bližini Kostanjevice na Krasu , ki s pitno vodo oskrbuje prebivalce Krasa in Koprskega primorja (Ravbar 2004 , 79–81) . 
Nekaj uporabnih in koristnih podatkov je bilo pridobljenih na podlagi obstoječih podatkovnih baz ali so bili zbrani v predhodnih raziskavah (Kovačič in Ravbar 2005) . 
V letih 2003 in 2004 so bili popisani in locirani vsi potencialni ter dejanski onesnaževalci podtalnice na Krasu . 
Kljub razmeroma natančnemu pregledovanju terena dopuščamo možnost , da je kateri od onesnaževalcev ostal nezabeležen . 
Onesnaževalce smo razvrstili glede na vrsto človekovih dejavnosti , njihova ocena pa temelji na opisnih informacijah obstoječe in potencialne stopnje škodljivosti . 
Najnevarnejši potencialni in dejanski onesnaževalci podtalnice na Krasu so na kratko opisani in prikazani na zemljevidu , ki je bil izdelan s pomočjo orodij GIS (ArcView , različica 3 . 1) . 
2 Nekatere naravnogeografske značilnosti Krasa
Nizka kraška planota Kras leži v jugozahodni Sloveniji in zavzema površino okoli 440 km2 . 
Razprostira se v smeri od severozahoda proti jugovzhodu in v višinah 200–600 m . 
Gradijo ga predvsem apnenci in dolomiti kredne in paleocenske starosti (Kranjc s sod . 
1999 , 25) . 
Ob Vipavski dolini na severu prehajajo karbonatne kamnine kredne starosti v manj prepustne plasti terciarnega lapornatega in ploščastega apnenca ter fliša , na jugu in jugozahodu pa prek paleocenskega apnenca v eocenski fliš (Buser 1973; Jurkovšek s sod . 
1996) . 
Na Krasu ni površinskih tekočih voda . 
Kraški vodonosnik napajajo padavine in ponikalnice , ki pritekajo z nekraškega obrobja: Reka , Sajevški potok , Senožeški potok in potoki z Brkinov (Krivic s sod . 
1989) , na severozahodnem obrobju pa podzemna voda iz soškega in vipavskega medzrnskega vodonosnika (slika 1) . 
Kraški vodonosnik se prazni na jugozahodni in zahodni strani v obliki številnih obalnih in podmorskih izvirov . 
Sklepamo lahko , da je gladina podtalnice v Krasu nagnjena od jugovzhoda proti severozahodu in od vzhoda proti zahodu (Habič 1984 , 62) . 
Po podatkih Katastra jam (2003) je bilo na obravnavanem območju registriranih 626 kraških votlin , med katerimi prevladujejo brezna . čeprav je gostota jamskih vhodov na Krasu med največjimi v Sloveniji , in dosega 1 , 5 do 2 , 5 jamskih vhodov na km2 , je podzemska voda le redko dostopna , zato so informacije o pretakanju vode v podzemlju zelo omejene . 
Stalni ali občasni vodni tok lahko opazujemo le v sedmih kraških jamah . 
Vodonosnik Krasa je pomemben zaradi zalog pitne vode , saj njegove vodne kapacitete še zdaleč niso povsem izkoriščene (Krivic 1983) . 
V Klaričih letno načrpajo okoli dva milijona m3 vode in oskrbujejo več kot 22 . 500 prebivalcev (Ravbar 2004 , 79–81) , v poletnih mesecih pa z vodo oskrbujejo še Koprsko primorje . 
3 Opis onesnaževalcev
3 . 1 Naselja
Najpogostejši viri onesnaževanja kraške podtalnice na Krasu so odplake , izcedne vode s cest , industrije , divjih odlagališč odpadkov in drugod . 
Možni onesnaževalci so tudi nestrokovno in brez nadzora vgrajeni rezervoarji za kurilno olje . 
Kras je sorazmerno redko poseljen (slika 2) , gostota poselitve je 44 prebivalcev na km2 (Internet 4) . 
Od leta 1961 do leta 1991 je bila rast števila prebivalcev skromna , le 9 , 5-odstotna (Perko in Orožen Adamič 1998 , 234) . 
Na krasu prevladujejo gručasta naselja z manj kot dvesto prebivalci . 
Le pet jih šteje več kot 500 prebivalcev: Sežana , Divača , Dutovlje , Komen in Lokev . 
Urban način življenja prevladuje predvsem v večjih naseljih . 
Največje naselje Sežana (4800 prebivalcev) je upravno in kulturno središče ter sedež različnih industrijskih dejavnosti . 
Divača (1300 prebivalcev) je pomembno železniško vozlišče . 
Kanalizacijsko omrežje v naseljih obravnavanega območja je skromno . številna naselja na Krasu , z izjemo Sežane , Divače in Senožeč , še vedno nimajo urejene kanalizacije ter čiščenja odpadnih voda . 
V Sežani
še vedno uporabljajo 440 greznic , zato le 55 % odpadnih in komunalnih voda odvajajo prek kanalizacije v čistilno napravo . 
V Senožečah v čistilno napravo odvajajo 70% odpadnih in komunalnih voda , v Divači pa le 35 % . 
V ostalih naseljih so odpadne vode iz gospodinjstev speljane v greznice ali gnojne jame . 
Le majhen delež je takšnih , ki imajo nepropustno dno . 
3 . 2 Odlagališča odpadkov
Odlagališče odpadkov v Sežani je eden največjih onesnaževalcev kraške podtalnice . 
Namenjeno je odlaganju odpadkov iz gospodinjstev in posebnih odpadkov iz industrije , obrti ter drugih dejavnosti . 
Odpadke odlagajo pod pogoji , določenimi v pravilniku o ravnanju s posebnimi odpadki , ki vsebujejo nevarne snovi (Ur . l . 
SRS št . 20 / 86) . 
Odlagališče sicer ima zakonsko urejen status , vendar ne ustreza v celoti zahtevam nove slovenske zakonodaje (Medmrežje 1) in Evropskim smernicam (Council Directive 1999 / 31 / EC) . 
Izcedne vode sežanskega odlagališča odpadkov so pogosto organsko onesnažene . 
KPK in BPK5 sta večkrat presegli mejno vrednost . 
Sledenja so pokazala , da lahko izcedne vode iz sežanskega smetišča dosežejo izvire Timava že v času treh do dvanajstih dni (Kogovšek 1996 , 113) . 
Obstoječe odlagališče odpadkov je že staro ter nujno potrebno sanacije . 
Predvidena je bila širitev deponijskega prostora proti zahodu in severozahodu za dodatnih 5 ha . 
Na kakovost podtalnice lahko vplivajo tudi številna divja odlagališča odpadkov . 
Najpogostejša so odlagališča lokalnega izvora . 
Leta 2003 smo popisali 59 divjih odlagališč odpadkov na površju in 55 divjih odlagališč v jamah in breznih (slika 3) . 
Te jame so v varstvenem pasu vodnega zajetja Klariči ali v neposredni bližini podzemskega toka Reke . 
Zato vsako točkovno onesnaženje nikakor ni zanemarljivo . 
Divja odlagališča izvirajo iz časov , ko odvoz odpadkov še ni bil organiziran . 
Mnoga med njimi še danes uporabljajo . 
Med odpadki prevladujejo gradbeni in izkopni material , kmetijski in kosovni odpadki , med katerimi so tudi nevarni (na primer hladilniki , motorna vozila , akumulatorji , baterije , laki , motorna olja , embalaža čistilnih sredstev , ostanki agrokemičnih sredstev , kemikalije in računalniška oprema) . 
Zelo pogosto na tovrstnih odlagališčih najdemo še staro železje , izolacijski material , pnevmatike , odpadke z vrtov ali njiv in drugo . 
Kljub omejitvam in prepovedim na območju varstvenih pasov smo na območju drugega varstvenega pasu vodnega vira Klariči evidentirali opuščeno odlagališče gradbenega materiala . 
Na območju tretjega varstvenega pasu , kjer je širjenje določenih dejavnosti omejeno , smo popisali dvanajst divjih odlagališč pretežno kmetijskih , gradbenih in tudi nevarnih kosovnih odpadkov . 
Na obravnavanem območju je onesnaženih osem odstotkov vseh znanih kraških jam . 
Prevladujejo komunalni odpadki , klavniški odpadki , kosovni odpadki ter vojaško strelivo . 
Analize izcednih voda v izbranih jamah , ki so jih opravili sežanski jamarji (Sanacija onesnaženih jam 1998) , so pokazale previsoke vrednosti neraztopljenih in usedljivih snovi ter KPK in BPK5 (Ur . l . 
RS št . 35 / 96) . 
Koncentracije škodljivih snovi , težkih kovin in mineralnih olj , ki so se spirale neposredno v vodonosnik , so bile izjemno visoke . 
3 . 3 Promet
Kras leži na križišču pomembnih poti , ki povezujejo severni Jadran s Panonsko kotlino oziroma severno Sredozemlje s srednjo Evropo . 
Promet ima na Krasu tradicionalno vlogo in je pomemben v gospodarstvu tega ozemlja . 
Prometno so najbolj obremenjeni avtocestni odseki , ki imajo večinoma tranzitno vlogo in prečkajo južni del matičnega Krasa . 
Povprečni dnevni promet na avtocestah po Krasu je leta 2001 dosegel 12 . 812 vozil . 
S povprečno 15 . 000 vozili dnevno je bil najbolj prometen odsek Razdrto–Senožeče , ki je ozko grlo med razcepom severnega kraka proti Trstu in južnega proti Kopru (Promet 2001; 2002) . 
Trinajst odstotkov prometa , ki poteka po avtocestah in regionalnih cestah , je tovornega (slika 4) . 
Na Krasu imajo le avtocestni odseki in glavna cesta v Sežani urejene obcestne kanale , kjer se meteorna voda zbira in odteka v meteorni kanalizacijski sistem . 
Z vseh ostalih cestišč se umazanija spira neposredno v podzemlje . 
Posebno so nevarni prevozi nevarnih snovi , zlasti ko ob nesrečah pride do nenadzorovanega uhajanja teh snovi v okolje . 
Med potencialne vire obremenjevanja vodnih virov uvrščamo tudi bencinske servise , ki jih je bilo na obravnavanem območju leta 2003 osem . 
Vsi , razen dveh , so bili neprimerno zgrajeni in niso imeli urejenega odtoka odpadnih voda prek lovilcev olj . 
Zaradi milega podnebja soljenje cest na Krasu ni intenzivno , a vendarle ima določen učinek na kraško podtalnico . 
Za posipanje se navadno uporablja natrijev klorid s primesmi in raztopino kalcijevega diklorida . 
Kloridom so pogosto primešane težke kovine in včasih celo živo srebro . 
Letna količina soli , ki jo cestna podjetja porabijo za posipanje državnih in lokalnih cest na Krasu , je okoli 740 t . 
Večjega onesnaženja podtalnice zaradi soljenja še niso opazili . 
Prek obravnavanega območja poteka tudi približno 70 km železniških tirov . 
V letu 2002 je prek Krasa peljalo 28 . 105 potniških vlakov , kar je 40 odstotkov vseh prevozov po železnicah na Krasu (Medmrežje 3) . 
Na Slovenskih železnicah ocenjujejo , da je bilo leta 2002 po železnici prek mejnih prehodov Fernetiči in Vrtojba ter Luke Koper prepeljanih skupno prek devet milijonov ton blaga , od tega je bilo šest odstotkov kemičnih proizvodov in devet odstotkov nafte in derivatov . 
Od tega je bilo največ nevarnih snovi prepeljanih na progi Koper–Ljubljana . čeprav je prevoz nevarnih snovi po železnici varnejši kot po cesti , večji delež prepeljanega tovora še vedno sloni na cestnem transportu . 
3 . 4 Kmetijstvo
Tradicionalno gospodarstvo je na Krasu , ki je bilo oskrbno zaledje Trsta , temeljilo na reji drobnice in poljedelstvu . 
Poljedelstvo je danes omejeno na obdelovanje majhnih njiv na dnu kraških depresij . 
Vse bolj prevladuje vinogradništvo , ki je v zadnjih desetletjih postalo najdonosnejša kmetijska panoga na Krasu . 
Vinogradi sicer obsegajo tri odstotke obdelovalnih zemljišč , večinoma v okolici Dutovelj , Tomaja , Križa , Avberja , Komna , Kobdilja in Utovelj . 
V občinah Komen in Sežana površina vinogradov skupno presega 450 ha . 
Vse bolj se uveljavlja tudi pridelava sadja v okolici Tomaja in Dutovelj (Medmrežje 2 , Vrišer 2002) . 
Kmetijskemu obremenjevanju so najbolj izpostavljeni intenzivno obdelani vinogradi in sadovnjaki , kjer se uporablja največ umetnih gnojil in zaščitnih sredstev . 
Pri intenzivnem vinogradništvu sta količina in kakovost pridelka popolnoma odvisni od pravilne uporabe fitofarmacevtskih sredstev . 
Toda vinogradniki za doseganje večjih donosov pogosto uporabljajo prevelike količine kemičnih pripravkov (Rejec Brancelj 2001) . 
Na Krasu so stalen vir onesnaževanja tudi neurejena gnojišča , gnojne jame in nezavarovane zaloge hlevskega gnoja , od koder se izcedne vode koncentrirano stekajo v podzemlje . 
Razpršeni vir onesnaženja pa sta še gnojenje krmnih rastlin z mineralnimi gnojili in nekontrolirano gnojenje z gnojem ali gnojevko . 
Živinoreja na obravnavanem območju nima večjega družbeno-ekonomskega pomena . 
Na obravnavanem območju ni večjih govedorejskih ali prašičjih farm , prevladujejo kooperacijski rejci perutnine , ki letno vzredijo 20 . 000–80 . 000 živali . 
Naselja , kjer živinorejska gostota presega 0 , 5 GVž / ha , so redka: Volčji grad , Lipa , Vojščica , Brestovica pri Povirju , Kazlje , Opatje selo , Lokev in Dutovlje . 
Naselja , ki presegajo 0 , 8 GVž / ha so Voglje , Štorje in Sveto (Medmrežje 4) . 
Kobilarna in turistično rekreativni center Lipica je domnevno največji obremenjevalec voda na Krasu . 
Center letno porabi 70 . 500m3 vode , okolje pa obremenjuje predvsem z neurejenimi odtoki odpadnih voda in izcednimi vodami iz hlevov . 
Odpadne vode so namreč speljane v zastarelo in premajhno čistilno napravo z mehanskim čiščenjem , od tam pa neposredno v naravo . 
Analize iztokov (Poročilo o obratovalnem monitoringu odpadnih voda 2002) so pokazale , da vrednosti BPK5 , KPK , celotnega fosforja , usedljivih snovi , nitritov in vsota tenzidov presegajo predpisane mejne vrednosti , predpisane za odpadne vode (Ur . l . 
RS 35 / 96) . 
3 . 5 Industrija
Na Krasu je do industrijskega razvoja prišlo šele po drugi svetovni vojni , zlasti v Sežani , Divači in Komnu . 
Toda gospodarsko recesijo v devetdesetih letih 20 . stoletja je preživelo le nekaj obratov . 
Zato se je industrijsko onesnaževanje , ki je doseglo višek v osemdesetih letih , znatno zmanjšalo . 
Industrijske odplake so vir onesnaževanja , če zbiranje in čiščenje izcednih voda ni zagotovljeno oziroma ni učinkovito . 
Zato so k zmanjšanju obremenjenosti okolja z industrijskimi odplakami pripomogli sanacijski ukrepi , ki so jih številni obrati sprejeli z uvajanjem do okolja prijaznejših tehnologij . 
Industrijska proizvodnja na Krasu je zgoščena predvsem v večjih naseljih . 
Najpomembnejši industrijski kraj je Sežana , kjer so prehrambena , tekstilna , kemična in gradbena industrija ter suhozemni terminal . 
V Divači je tovarna električnih aparatov in nekaj manjših industrijskih obratov . 
V Komnu je gradbena , v Dutovljah lesnopredelovalna , v Šepuljah pa mesnopredelovalna industrija . 
Največja onesnaževalka kraških voda je pršutarna Kras v Šepuljah , ena izmed vodilnih mesnih industrij v Sloveniji . 
V proizvodnji letno porabijo 46 . 570 m3 vode . 
Ker nimajo lastne čistilne naprave , vse tehnološke in odpadne vode brez predhodnega čiščenja odvajajo neposredno v naravo . 
Analize odpadnih voda so pokazale preveliko vsebnost težkohlapnih lipofilnih snovi oziroma maščobe , celotnega fosforja , klorida , BPK5 in KPK (Poročilo o vzorčenju odpadne vode in terenskih meritvah 2001) . 
Tudi Mitol , tovarna lepil v Sežani , je zelo velik porabnik vode in proizvajalec tehnološke odpadne vode na Krasu , saj letno porabi 17 . 300 m3 . 
Imajo lastno čistilno napravo in urejeno čiščenje odpadnih voda . 
Tehnološko vodo najprej odvajajo v lastno čistilno napravo , nato pa v javno čistilno napravo . 
Izcedne vode ne presegajo predpisanih mejnih vrednosti (Poročilo o vzorčenju odpadne vode in terenskih meritvah 2002) . 
Mitol pa je eden izmed največjih potencialnih onesnaževalcev kraških voda zaradi možnosti izlitja kemičnih sredstev . 
V dvoplaščnih rezervoarjih skladiščijo 250–300 t nevarnih snovi . 
3 . 6 Turizem
Turistični potencial Krasa je izjemno bogat , ponudba in storitve pa skromne . 
Pokrajina leži v zaledju velikih obmorskih mest , kot sta Koper in Trst , zato ima velike možnosti za razvoj različnih oblik turizma . 
Da bi bile obremenitve vodnih virov na Krasu zaradi turizma čim manjše , je smiselna ureditev razpršenih turističnih središč . 
Pri tem pa bi bilo potrebno skrbno pretehtati , kakšno stopnjo turističnega obiska Kras lahko sprejme v smislu povečane porabe pitne vode in s tem sanitarnih odplak , gradnje velikih hotelskih objektov in gostišč , parkirišč in prometnega omrežja . 
4 Sklep
Kraška pokrajina se specifično odziva na antropogeno obremenjevanje . 
Prenos onesnaževal skozi zgornjo , nezasičeno cono poteka z različno hitrostjo . 
Snovi se tam lahko zadržujejo nekaj minut , lahko pa tudi več let . 
Nepredvidljivo je tudi potovanje onesnaževal skozi zasičeno cono , ker največkrat ne poznamo položaja glavnih prevodnih kanalov , ki prevajajo večino vodnega toka (Ford in Williams 1989 , 518–521) . 
V krasu zato zelo težko predvidimo posledice različnih dejavnosti in posegov v prostor . 
Nedvomno pa neposredni odtok onesnaženih voda v kraški vodonosnik počasi , a vztrajno zastruplja zaloge pitne vode . 
V primeru odtekanja nevarnih in strupenih snovi lahko pride do trajnega onesnaženja izvirov , kakor se je zgodilo v primeru Krupe v Beli krajini (Polič s sod . 
1999) . 
Posebno pozornost moramo zato posvetiti človekovim raznovrstnim vplivom na kraške vode in preprečevanju oziroma zmanjšanju negativnih učinkov . 
Kartiranje onesnaževalcev in ranljivosti podtalnice na kraških območjih je za državne in krajevne organe , ki so odgovorni za načrtovanje in odločanje o rabi prostora , koristna osnova za njihove odločitve . čeprav v Sloveniji metodologija za izdelavo teh zemljevidov še ni uzakonjena , je na posameznih območjih že bilo narejenih nekaj študij (Janža in Prestor 2002; Petrič 2002) . 
Podtalnico na Krasu ogrožajo različni tipi onesnaževalcev , ki izhajajo iz različnih človekovih dejavnosti . 
Ocenjevanje in kartiranje onesnaževalcev upoštevata obstoječo in potencialno stopnjo škodljivosti za vsak tip onesnaževalca . 
Najpogostejši vir onesnaževanja so naselja brez urejenega odvajanja komunalnih voda . 
Večina stanovanjskih hiš na Krasu ima vgrajene greznice , ki niso zgrajene v skladu z zahtevami . 
Naselja ogrožajo kraško podtalnico še z neočiščenimi komunalnimi in gospodinjskimi odpadnimi vodami . 
V bližini naselij so številna divja odlagališča odpadkov , ki prav tako onesnažujejo podtalnico . 
Pomemben onesnaževalec voda v primeru razlitij nevarnih snovi ob nesrečah so tudi prometnice , zlasti če prečkajo napajalno zaledje vodnega vira . 
Onesnaženje povzročajo tudi industrijske odpadne vode , še posebej v primerih , ko zbiranje odpadnih voda in njihovo čiščenje ni urejeno . 
Tak primer je pršutarna v Šepuljah . 
Kmetijstvo na Krasu z izjemo vinogradništva ni intenzivno in ni nevarno za onesnaževanje podtalnice . 
Vpliv pretirane in nepravilne uporabe gnojil ter zaščitnih sredstev v vinogradništvu na kakovost podtalnice pa nikakor ni zanemarljiv (slika 5) . 
Na Krasu niso najprimernejše razmere za varovanje kraške podtalnice zaradi gostejše poselitve (v primerjavi z Visokim Dinarskim krasom in z Alpskim krasom) in ogrožanja z različnimi tipi onesnaževalcev . 
Dodatni razlogi za pomanjkljivo varovanje podtalnice so povezani z nezadostnim upoštevanjem posebnih značilnosti pretakanja voda v krasu in velike ranljivosti kraških vodnih virov , z neurejeno vodovarstveno politiko (zlasti v preteklosti) , z navzkrižnimi interesi uporabnikov prostora in tudi s pomanjkanjem znanja o trajnostnem ravnanju z vodnimi viri . 
Ker so merilne točke onesnaženosti podtalnice v krasu zaradi heterogenih značilnosti kraških vodonosnih sistemov zelo redke , je odkrivanje dejanskih onesnaževalcev težavno . 
Zato za ugotavljanje onesnaženosti uporabljamo kemične in biološke analize vode na izvirih in v vrtinah . čeprav so obsežne raziskave kraških vodonosnikov v Sloveniji redke , so kemične in biološke analize pokazale znake onesnaženja že v mnogih primerih (Kovačič in Ravbar 2005 , 232) . 
Najpomembnejši vidik onesnaženja kraške podtalnice je onesnažena pitna voda . 
Analize pitne vode iz Klaričev so že pokazale povečano prisotnost koliformnih bakterij in bakterij Escherichia coli , čeprav znotraj predpisanih mejnih količin . 
Če želimo ohraniti kakovostno pitno vodo tudi v prihodnje , je potrebno zagotoviti ustrezno zaščito vodnih virov . 
Pogoj za to so ustrezno izdelani zemljevidi ranljivosti kraških vodnih virov , ki temeljijo na kartiranju potencialnih in dejanskih onesnaževalcev . 
Zemljevidi onesnaževalcev so koristno praktično orodje pri nadaljnjem načrtovanju varovanja vodnih virov in rabe prostora . 
