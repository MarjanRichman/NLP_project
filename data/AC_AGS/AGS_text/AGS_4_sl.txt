Ivan Gams – krasoslovec
IZVLEČEK: Akademik Ivan Gams je najbolj znan slovenski raziskovalec krasa in najbolj plodovit avtor del o krasu.
Njegova prva zaposlitev je bila na Inštitutu za geografijo SAZU in takrat se je pričel ukvarjati s strokovnim raziskovanjem kraškega površja in podzemlja.
Objavil je več izčrpnih prispevkov o kraških jamah, najbolj odmevne pa so bile raziskave Triglavskega brezna v šestdesetih letih prejšnjega stoletja.
Že na začetku se je usmeril v razreševanje vprašanj, s katerimi se je ukvarjal bolj ali manj vse življenje in so bila tako v domači kot svetovni javnosti tudi najbolj odmevna.
Prvo je intenzivnost korozije, kar je ugotavljal s pomočjo trdote vode, pretokov kraških rek in izvirov ter z metodo apnenčevih tablet.
V okviru geomorfologije krasa pa je največ pozornosti namenil raziskavam kraških polj, še posebej njihovi definiciji in razvoju.
KLJUČNE BESEDE: krasoslovje, korozija, geomorfologija krasa, speleologija, apnenčeve tablete, kraško polje, Ivan Gams
1 Uvod
Akademik Gams, tako doma kot v svetu gotovo najbolj znani slovenski raziskovalec krasa, je tudi naš najbolj plodovit avtor znanstvenih, strokovnih in poljudnih prispevkov o krasu, fizični geografiji (Komac in Zorn 2013), regionalni geografiji (Perko 2013), in številnih drugih vejah geografije (Kladnik 2013).
Kot geograf se je usmeril v fizično geografijo, čeprav so ga zanimale in privlačile tudi druge panoge geografije.
Posebej a ga je zanimal kras kot pomembna slovenska pokrajinska značilnost.
Ni pa bil ali ostal raziskovalec regionalne geografije krasa, ampak se je krasa lotil tudi s teoretične plati in postal krasoslovec v najširšem pomenu besede.
Žal niti iz njegovih strokovnih objav niti iz bolj osebnih zapisov ni mogoče ugotoviti, kdaj, kako in zakaj se je začel zanimati za kras, ali ga je kras privlačeval že kot šolarja ali je postal njegova usmeritev kot strokovna »niša« mladega geografa.
2 Ivan Gams in krasoslovje
Takoj po diplomi leta 1951 se je zaposlil na Inštitutu za geografijo SAZU.
Takrat so nastali Gamsovi prvi prispevki s področja krasa, štiri poročila o novih jugoslovanskih knjigah o krasu.
V letih na Geografskem inštitutu je objavil okrog 50 prispevkov o krasu, približno polovico o kraškem podzemlju in polovico o kraškem površju ozirom krasu kot celoti.
Takratne raziskave so začetek Gamsove usmeritve v raziskovanje kraških procesov na površju in v podzemlju, še posebej korozije kot temeljnega dejavnika kraškega preoblikovanja.
Ker je delo v kraškem podzemlju tehnično zahtevno, se je Gams kmalu priključil jamarjem oziroma Društvu za raziskovanje jam (DZRJ).
Hitro je postal dober in izkušen jamar, o čemer pričajo raziskave Pugljevega brezna, takrat najglobljega brezna na Dolenjskem (1959), Dvatisoče jame (1960), Brezna pod Grudnom (1961) ter začetna opazovanja Triglavskega brezna (1957).
Leta 1956 so ljubljanski jamarji spet usposobili podzemski laboratorij v Podpeški jami, kjer je Gams v delovni program vključil »poskus s ploščicami«, kar je bil prvi korak pri nas k ugotavljanju odnosa med erozijo in korozijo na krasu.
Iz tega je z leti nastala »metoda tablet«, ki jo uporabljajo po vsem svetu.
V ta čas spadajo tudi začetki ukvarjanja z morfologijo krasa, še posebej kraških polj, kot priča obsežna razprava o kraškem polju Globodolu (Gams 1959).
Že leta 1951 je postal član odbora DZRJ.
Bil je prvi odbornik mlajšega rodu, edini, ki ni bil član že pred drugo svetovno vojno.
V enem od biografskih zapisov o Ivanu Gamsu (Anonim 1998) lakonično piše: »… ker se je ukvarjal tudi s krasom je l.
1962 prestopil v Inštitut za raziskovanje krasa SAZU v Postojni…«, kjer je ostal do leta 1966.
O njegovi zavzetosti za delo v jamarskih krogih in o strokovnosti v speleologiji priča tudi dejstvo, da je leta 1962 za dve leti postal predsednik prenovljene jamarske organizacije, to je Društva za raziskovanje jam Slovenije (DZRJS), poznejše Jamarske zveze Slovenije.
Ob tem se je lotil reorganizacije in utrditve društva zveznega značaja.
To obdobje tako z organizacijskega kot raziskovalnega vidika velja za čas njegovega najbolj dejavnega sodelovanja v jamarskih krogih.
Naj omenim le njegov bistveni prispevek k uspešni izvedbi IV. mednarodnega speleološkega kongresa.
Bil je član organizacijskega odbora, član sekretariata in vodja komisije za program.
Na njegovo pobudo je bila na tem kongresu ustanovljena Mednarodna speleološka zveza.
Postal je njen član, od leta 1977 pa vodja njene Komisije za preučevanje kraške denudacije.
In če sem malo oseben, pod Gamsovim predstojništvom sem bil član te komisije in moja poklicna pot se je usmerila v speleologijo in krasoslovje.
Od speleoloških uspehov bi omenil le odpravo leta 1962 v Triglavsko brezno, imenovano »Akcija Dno«, do takrat in najbrž do danes tako po številu udeležencev kot po količini opreme ter odmevnosti v dnevnem časopisju in na radiu najbolj znanem jamarskem podvigu pri nas.
V petih letih dela na inštitutu v Postojni je objavil okrog 40 tehtnejših prispevkov, ocen in poročil, polemik pri tem ne štejem, od tega 18 izvirnih znanstvenih člankov.
Ker so objavljeni v revijah, gre za članke, a po obsežnosti bi marsikateremu lahko rekli monografija.
Kar pet izmed njih presega 50 strani, prispevek o jami Logarček je na 77 straneh, o faktorjih korozije pa na 57 straneh, oba sta izšla v poročilih postojnskega inštituta Acta carsologica.
V tem času so se izoblikovale poglavitne raziskovalne smeri raziskovanja krasa, ki se jih je Gams posvečal v svoji dolgi karieri: geomorfologija in hidrologija krasa, procesi zakrasevanja s poudarkom na koroziji, preučevanje jam in kraška terminologija.
Leta 1966 je Gams postal sodelavec univerzitetnega Inštituta za geografijo, še istega leta pa je bil izvoljen za izrednega profesorja fizične geografije na Oddelku za geografijo Filozofske fakultete Univerze v Ljubljani.
Že prvo leto je v predavanja o geomorfologiji vključil obsežen seznam del, posvečen krasu, pozneje pa je kras kot Geografija krasa postal samostojen predmet.
V letih na univerzi in pozneje, kot upokojenec, je akademik Gams objavil okrog 170 prispevkov s kraško vsebino.
Zakaj »okrog«?
Ker je Gams izrazito »kompleksni« geograf, če uporabim izraz akademika Ilešiča, ki ne na pokrajino ne na procese in dogajanja v njej ni gledal ozko, ampak celovito, je včasih težko reči, ali gre pri kaki objavi za kraško ali kako drugo vsebino.
Značilen primer je regionalni oziroma fizičnogeografski opis Bele krajine (Gams 1961).
Podobno je z opredelitvijo ožje tematike: korozija in odlaganje sige sta sicer nasprotna, a tesno povezana pojava – raztapljanje kamine nad jamo in odlaganje sige v njej.
Žlebiči so površinska mikroreliefna oblika, a so posledica korozije (slika 1).
To omenjam le v toliko, da je mogoče videti, kako širok je bil Gamsov pogled na geografijo, fizično geografijo in krasoslovje.
In njegova zadnja objava o razvoju subkutanega krasa v Beli krajini je izšla leta 2011 v reviji Acta carsologica, v isti, kjer je bila objavljena ena od njegovih prvih tehtnejših razprav o krasu, študija o kraškem izviru Mitoščice (Gams 1955).
3 Poglavitne krasoslovne objave Ivana Gamsa
Gamsovo zanimanje za kras in izsledke njegovih raziskav kažejo njegove objave, ki jih skušam strniti v nekaj skupin.
Največ njegovih razprav (50) je posvečenih geomorfologiji krasa.
Prevladujejo dela o koroziji (raztapljanju apnenca), pomemben delež zavzemajo tudi študije o kraških poljih.
Kras ni le površje, je tudi podzemlje, in temu je Gams namenil enako pozornost kot površju.
Med okrog 40 objavami s speleološko vsebino jih je največ posvečenih kapnikom in sigi, procesom njenega odlaganja, oblikam, starosti in ohranjanju (slika 2).
Ostalo so dela z ožjo speleološko tematiko, kot so opisi in splošne študije o jamah, njihovi velikosti, oblikah in nastanku.
Pomemben delež imajo tudi dela o jamski klimi oziroma mikroklimi.
Glede na število objavljenih del je na tretjem mestu Gamsovo ukvarjanje s hidrologijo krasa.
Pri tem moram spomniti, da golo število objav ni vedno ustrezno merilo: za pripravo 50 strani dolge razprave o hidrologiji ozemlja med Postojnskim, Planinskim in Cerkniškim poljem (Gams 1966) je bilo potrebnih veliko več opazovanj, meritev, zbiranja literature in preučevanja, kot pa na primer za opis, čeprav temeljit in tehten, Dvatisoče jame.
Terminologiji krasa so sicer namenjena le štiri dela, a zato Gamsovo delo na tem področju ni nepomembno, kot bo videti iz nadaljnjega besedila.
Kot geograf Gams tudi pri preučevanju krasa ni mogel mimo človeka.
Objav o povezanosti človeka s krasom, njunem medsebojnem vplivu kot tudi posledicah človekovega delovanja na kraško okolje, je kar 17.
Še teže kot opredeliti Gamsova objavljena dela o krasu, jih je ovrednotiti, to je opredeliti njihov pomen v okviru domače in mednarodne raziskovalne srenje, predvsem v krogih krasoslovcev in geografov.
Večina Gamsovih del o krasu je izšla v času, ko bibliometričnih meril še ni bilo, in tudi avtorji, ki so, oziroma, ki citirajo Gamsova dela, so v večji meri iz tega obdobja.
V SICRIS-u je na primer podatek, da so bila Gamsova dela med letoma 1998 in 2013 citirana 52 krat.
Ta podatek pove več le o tem, da raziskovalci, ki danes največ pišejo, ne citirajo več toliko starejših objav, na primer Gamsovih del iz šestdesetih ali sedemdesetih let prejšnjega stoletja, povsem pa je prezrto dejstvo, da so Gamsova dela citirana v delih in revijah, ki jih bibliometrija ne upošteva, kar je njena slaba stran za krasoslovje še dandanes.
V »krasoslovni bibliji«, to je v Kraški geomorfologiji in hidrologiji avtorjev Forda in Williamsa, je v prvi izdaji (1989) citiranih enajst Gamsovih del, v zadnji (Ford in Williams 2007) pa petnajst.
To pomeni, da v tem temeljnem krasoslovnem delu ni samo največ Gamsovih del izmed vseh slovenskih ali jugoslovanskih krasoslovcev, ampak je med stotinami citatov le nekaj avtorjev citiranih tolikokrat kot Gams.
To pa je dokaz, da je v svetovnem merilu Gams med najbolj citiranimi avtorji o krasu.
4 Sklep
Kot lahko sodim po bolj površnem lastnem poznavanju, navedbah predavateljev na strokovnih srečanjih in nesistematičnem pregledu Gamsovih citatov v literaturi, so najpomembnejši Gamsovi dosežki v krasoslovju s treh področij:
• Ugotavljanje intenzivnosti korozije na podlagi meritve trdote in pretokov kraških izvirov ter kraških rek.
Ko se je Gams lotil teh meritev in raziskav, je bila to novost, ne le pri nas, ampak v svetu nasploh.
Vpeljal jo je francoski krasoslovec J. Corbel, Gams pa morda podrobneje spoznal tudi s pomočjo Corbelovega učenca, znanega poljskega krasoslovca M. Puline, ki je bil pri Gamsu dalj časa na študijskem obisku v Sloveniji.
Gamsovo delo na tem področju je bilo tako odmevno in cenjeno, da je bil na nekem strokovnem srečanju celo predlagan projekt s tem ciljem, ki naj bi uporabljal »Gamsov pristop« oziroma »Gamsovo metodo« (Sarin s sodelavci 1997).
• Ugotavljanje in primerjanje intenzivnosti zakrasevanja s pomočjo apnenčevih tablet, metoda, na podlagi katere je Gams začel s prvimi meritvami v Podpeški jami že leta 1959 (Gams 1959a).
Ta metoda se je kot posebej ustrezna izkazala za primerjavo procesov zakrasevanja v različnih delih sveta in v različnih podnebnih pasovih, kar je tako rekoč po vsem svetu vzpodbudilo raziskovalce krasa, da so jo začeli uporabljati in jo marsikje uporabljajo še danes (Gams 1985; Ivanov s sodelavci 1983; Jennings 1977).
• Tretji, kar ne pomeni, da tretji po pomenu, je Gamsov prispevek h kraški geomorfologiji, še posebej k preučevanju kraških polj (slika 3).
Če že ne v celoti sprejeta, je pa gotovo mednarodno najbolj odmevna njegova definicija kraškega polja (Gams 1978).
Pomembne in odmevne so tudi druge njegove raziskave in objave o kraških poljih.
Preseneča pa me, da njegova teza o dvofaznem razvoju kraških polj (Gams 1973), tehtno podprta s terenskimi raziskavami na naših kraških poljih, ni doživela večjega odmeva in upoštevanja pri preučevanju kraških polj.
Posebej, ker ne gre le za kraška polja v Sloveniji, ampak, kot lahko rečem iz lastnih izkušenj, ker tak razvoj še razločneje kažejo kraška polja na dinarskem krasu zunaj Slovenije.
Morda je razlog okoliščina, da je članek izšel razmeroma zgodaj, ko je bilo treba objave iskati še »ročno«, morda je temu tako, ker je izšel v nemščini (ampak takrat angleščina še ni tako prevladovala kot danes), morda pa zato, ker revija (Erdkundliches Wissen) ni med raziskovalci dinarskega krasa bila pretirano razširjena.
Nikakor pa ne moremo mimo Gamsovega prispevka k slovenski kraški terminologiji (slika 4).
To njegovo delo sicer ni oziroma niti ne more biti tako mednarodno odmevno (upoštevajo pa ga tuje terminologije, na primer najpopolnejša Panoševa) (Panoš 2001), zato pa je za nas njegova Slovenska kraška terminologija (Gams 1973a) temeljni in bolj ali manj edini vir te vrste.
V Srbiji so zbrana dela Jovana Cvijića izdali v 14 knjigah, ob stoletnici rojstva Josipa Roglića so Hrvatje med njegovimi izbranimi deli izdali posebno knjigo njegovih prispevkov o krasu – bomo zbrana dela našega največjega, svetovno priznanega krasoslovca dobili tudi Slovenci?
