Dolomitni relief na območju Žibrš
IZVLEČEK: V prispevku je opisan dolomitni relief Žibrš, na katerem so nastali dolci kot značilna reliefna oblika.
Razpravlja o poglavitnih geomorfnih značilnostih in genezi reliefa.
Karbonatne kamnine prekrivajo skoraj polovico površine Slovenije, od tega dolomitno površje približno četrtino.
Na nekaj manj kot desetini dolomitnega površja so nastali dolci.
Dolomitni relief z dolci je zanimiv.
Relief z dolci ni niti tipično rečno-denudacijski, saj na njem ni površinskih vodnih tokov, niti tipično kraški relief, saj so dolci linearne reliefne oblike.
Njihov nastanek in razvoj še nista bila podrobno preučena.
V prispevku so opisane poglavitne značilnosti dolomitnega reliefa z dolci na Žibršah, slemenu severozahodno od Logatca.
Opravljene geomorfološke, geološko-strukturne in kemične raziskave kažejo, da bi ta oblika lahko nastala s periglacialnimi procesi v hladnih obdobjih pleistocena, po drugi strani pa je zaradi karbonatnosti kamnine pomemben kraški proces.
KLJUČNE BESEDE: geomorfologija, dolomit, dolec, Slovenija, Notranjska, Žibrše.
1 Uvod
Dolomit na Slovenskem prekriva 2500 km2 ali 11,7 % državnega ozemlja.
Večinoma je nastal z dolomitizacijo apnenca.
Stratigrafsko razlikujemo dvanajst vrst, najpogostejši je mezozojski oziroma triasni dolomit.
Delež dolomitnih območij je največji na dinarskem krasu, kjer obsega petino površine ter v alpskih in predalpskih pokrajinah, kjer obsega šestino površine.
Dolomitni relief je raznolik.
V alpskih pokrajinah so pogoste stene in strma dolomitna pobočja z erozijskimi jarki.
V Sloveniji je pogost relief z dolci, malo pa je na dolomitu kraškega površja (Gabrovec 1994).
Pogosta so prehodna območja z značilnostmi rečno-denudacijskega in kraškega površja, za katere se je uveljavil izraz fluviokras, ki z genetskega vidika ni primeren.
Žibrše ležijo na stiku Rovtarskega hribovja na severu in Notranjskega podolja na jugu.
Sleme obdajata dolini Reke na vzhodu in Žejskega potoka na zahodu.
Južni del slemena, imenovanega po kraju blizu Logatca, gradi glavni dolomit.
Relief je zanimiv zaradi strukturne zgradbe oziroma bližine idrijskega preloma, prehodnosti litološke zgradbe oziroma menjavanja dolomita z laporovcem, hidrogeografskih značilnosti in pestrosti geomorfnih procesov.
Raziskave so potrdile nesporno geomorfno vlogo vode oziroma na spremenljivo razmerje med erozijsko-denudacijskimi procesi in korozijo.
Nekatere značilnosti dolomitnega reliefa kažejo, da je korozija danes pomembnejši oblikotvorni proces kot erozija oziroma denudacija.
Na njeno intenzivnost vpliva tudi rdeče-rjava ilovica, ki je na Žibršah ohranjena v dnu kotanj in dolcev.
Dolci so značilna reliefna oblika na slemenu, v njena pobočja pa so vrezane številne grape.
Na Žibršah so vrtače redka oblika z izjemo zgornjega dela pobočij nad dolino Reke.
Poleg geomorfnih razmer in značilnosti kamnine vpliva na razvoj površja tudi tektonika.
Vzdolž prelomov je kamnina razpokana in zdrobljena.
Pretrt dolomit je manj prepusten, na njem je nastal rečno-denudacijski relief.
Razporeditev dolcev je odvisna od poteka notranjih con prelomov.
2 Geomorfni procesi in reliefne oblike na dolomitu Žibrš
Žibrše ležijo v južnem delu Rovtarskega hribovja, kjer prihaja na površje skladovit karnijski in norijski glavni dolomit, ki je zgoraj svetlejši, spodaj pa vsebuje rjav ali siv dolomitni laporovec.
Ozemlje pripada idrijsko-žirovski narivni zgradbi, za katero je značilnih več obsežnih narivov oziroma pokrovov.
Na tem območju potekajo starejši prelomi v smeri SV–JZ, mlajši pa so zmični SZ–JV smeri.
Vzdolž njih so bili posamezni bloki vertikalno premaknjeni (Mlakar 1969; Gospodarič 1987).
Dolomit je kot karbonatna kamnina podvržen kemičnemu preperevanju, zaradi poroznosti, plastovitosti in pretrtosti pa tudi fizikalnemu preperevanju.
Proces je bil intenziven v hladnih obdobjih pleistocena, v Sloveniji je danes omejen na višje lege (Šifrer 1963; Kunaver 1990) in območja močno pretrtega dolomita.
V hladnih obdobjih pleistocena so na Žibršah (725 m) vladale periglacialne razmere.
Denudacijski procesi so sproti odstranjevali preperelo kamnino, kar je razkrilo kamninsko oziroma strukturno zgradbo.
Nastali so dolci in denudacijske zajede, pod slemenom pa vršaji (prim. Šifrer 1990).
V današnjih razmerah površje preoblikuje kemično preperevanje, ki mu je dolomit podvržen zaradi zdrobljenosti.
Meritve trdote vode in pretoka potoka Predvratnica pri Velikih Laščah so pokazale 74 t CaCO3 letne korozije med ponorom v jamo Vratnico in 1150 m oddaljenim izvirom v Pečeh.
Voda v enem letu raztopi povprečno 27,4 m3 kamnine oziroma v raztopini odnese 65 mg/l karbonatov (Kogovšek in Kranjc 1992).
Čeprav so vode z dolomitnih ozemelj nasičene ali prenasičene z dolomitom, se ta ne odlaga zaradi počasne kinetike obarjanja oziroma večje kemične mobilnosti napram kalcitu (Lapanje 2000).
3 Dolec
Dolec (Gabrovec 1994, 1996) oziroma dolek (Gams 1968; Gams in Natek 1981; Gams 2003) je poleg erozijskih žarišč, denudacijskih zajed, sedel, dolomitnih grbin, samotarjev, vrtač in kraških polj značilna oblika dolomitnega reliefa.
Na dolomitu je dolec redko le plitva ulegnina na pobočju.
Pogosto je podolgovata, ozka in globoka, dolini podobna reliefna oblika, ki se zgoraj začne s plitvo ulegnino, navzdol pa se širi in poglablja.
Je do nekaj sto metrov dolg in največ nekaj deset metrov globok.
Je brez stalnega površinskega vodnega toka.
Navzdol lahko preide v grapo s stalnim vodnim tokom, kar kaže na tesno odvisnost oblikovanja površja od hidrogeografskega razvoja na manj prepustnih karbonatnih kamninah (Brenčič 2003).
Dolec lahko tudi obvisi nad strmim pobočjem ali se izteče v ravnini.
Pod bližnjim Ravnikom dolci na stiku z apnencem prehajajo v vrtače (Mihevc 1986).
V prečnem prerezu je konkaven, dno zvezno prehaja v strmo pobočje.
Zaradi obdelave je dno uravnano in preide v pobočja v izrazitem pregibu.
Ponekod so dno dolca pregradili s kamnitimi zidovi in tako dobili nekaj ravne površine.
Dolec je reliefna oblika, ki je značilna za dolomit.
Ker njegova geneza še ni bila pojasnjena, moramo previdno, z zadržkom uporabljati primerljive izraze, kot sta dell (dry valley) v angleškem jeziku ali die Delle (die Tilke, das Muldentälchen) v nemškem jeziku.
Ustaljena raba omenjenih tujih ustreznikov namreč opisno in genetsko določa reliefno obliko.
Velja poudariti, da se zaradi dolec genetsko, zato pa tudi morfološko, do neke mere razlikuje od podobnih reliefnih oblik, ki so v periglacialnih razmerah nastale na granitu, apnencu, kredi, laporovcu, puhlici, prodnih terasah ali glini.
Ugotavljajo, da ta reliefna oblika ni nastala z delovanjem tekoče vode ali vetra, temveč s periglacialnimi procesi, zamrzovanjem in odtaljevanjem.
Poglavitni reliefotvorni procesi pri nastanku dolca so periglacialni procesi, zlasti pluvialno-snežna erozija, snežna erozija in soliflukcija.
Pomembna naj bi bila zlasti erozija snežnih krp oziroma nivacija (angleško nivation oziroma snow patch erosion), ki pomeni preperevanje kamnine v okolici krpe snega zaradi izmeničnega zmrzovanja in odtaljevanja kamnine, prodiranja vode v globino in nastanka lednih klinov v kombinaciji s pobočnimi procesi (Fairbidge 1968, 774).
Dolec nastaja v dveh fazah.
Najprej pride do začetnega poglabljanja površja, ki mu sledita denudacija in odlaganje gradiva pod pobočji oziroma v dnu dolcev.
V vmesnih toplejših obdobjih ga ob taljenju snega oblikuje tudi površinska tekoča voda.
Na nastanek in razvoj dolca vplivajo tudi relativna višinska razlika območja, velikost zaledja oziroma dolžina dolca in dolžina njegovih pobočij (Fairbridge 1968, 251).
Soliflukcija lahko poteka že pri 2 stopinjah naklona, pri 6 stopinjah pa nastopi intenzivno odnašanje gradiva, zlasti soliflukcija, intenzivni pa sta tudi denudacija in erozija na njivah (Demek s sod.
1972).
Na Žibršah so dolci med seboj povezani v asimetrično razvejen dendritični sistem, kar kaže na nastanek z linearnimi geomorfnimi procesi.
Na dolgotrajnost njihovega oblikovanja oziroma na intenzivnost procesov sklepamo po veliki širini in globini dolcev v primerjavi z vmesnimi hrbti.
V dolcih ni sledov erozije površinskih vodnih tokov.
Na travnatem dnu se ob intenzivnih padavinah pojavi nekoncentriran vodni tok, ki na dovolj nagnjenih površinah odnaša prst.
Dno dolcev je zgoraj strmo s konveksnim vzdolžnim prerezom.
Naklon dna se navzdol zmanjšuje, zato dno postaja v vzdolžnem prerezu rahlo konkavno.
Takšen vzorec se pojavlja ne glede na to, kje v sistemu je dolec.
Preperevanje in denudacija sta v hladnejših podnebnih razmerah hitro preoblikovala relief.
Na dolomitnih območjih je prišla do izraza spremenljiva odpornost kamnine v odvisnosti od strukturne in litološke zgradbe.
Zgornjetriasni dolomit se poliedrično kroji in je vzdolž prelomov pretrt, pretrtost pa zmanjša prepustnost in odpornost.
Dolomitno površje na Žibršah je prekrito s prstjo in preperino, zato o poteku prelomov in stopnji pretrtosti kamnine lahko sklepamo le iz usmerjenosti razpok v bližnjih izdankih.
Kamninske plasti vpadajo proti jugozahodu z naklonom od 20 do 40 stopinj, kar lahko opazujemo le v razpoklinski coni.
Veliko globino dolca na dolomitu pri nas v primerjavi z dolcem, ki ga drugje opisujejo kot tipičnega (Fairbridge 1968), lahko razlagamo z njegovo dobro ohranjenostjo zaradi relativno odpornejšega dolomita in korozijo v njegovem dnu.
Večina dolcev na Žibršah je usmerjena vzdolž prelomov oziroma pretrtih con, kjer potekata korozija in denudacija, morebiti tudi podzemno spiranje delcev.
Na sečiščih prelomov, večji so večinoma dinarske usmerjenosti, so nastale kotanje in sedla.
Vzdolž prelomov potekajo tudi grape, erozijski žlebovi in sedla.
Nekateri dolci so usmerjeni glede na stratigrafsko zgradbo in se ravnajo po manj odpornih nekajdecimetrskih do nekajmetrskih plasteh laporovca, skrilavega laporovca in skrilavega glinavca.
Kjer je preperevanje manj intenzivno, odnašanje pa je še vedno močnejše kot v okolici, nastane kotanjasto–grbinast relief.
V grbinasto površje se v zgornjem delu iztečejo tudi nekateri dolci.
Značilno je, da se manjše grbine ravnajo po plastovitosti oziroma litostratigrafski zgradbi, večje pa sledijo prelomnim strukturam.
Dolce na Žibršah lahko glede na naklone njihovega dna razvrstimo v dva razreda.
V prvega spadajo dolci 1, 2, 6, 8, 3, 2a, 4, v drugega pa 5, 7.
Razvrstitev, opravljena z Wardovo metodo in računalniškim orodjem SPSS, ki podobnost računa s kvadratom evklidske razdalje, je pričakovana, saj sta prereza 5 in 7 prečna, ostali pa podolžni.
Podolžne prereze smo na isti način razvrstili v dva razreda, v prvem so daljši dolci (1, 2, 6), v drugem dolec 3, ki se zgoraj začne z njivo, in dolec 8, ki se zgoraj izteče v grbinasto površje.
V tretji skupini sta dolec 2a in dolec 4, ki sta na strmem pobočju.
4 Recentni razvoj dolcev
V dnu dolca 1 smo v šestih prečnih prerezih izmerili globino prsti oziroma preperine.
Pod prstjo sta rdeče-rjava ilovica ali dolomitni grušč.
Ponekod je ilovica, ki slabo prepušča vodo, že v globini 10 cm, običajno pa nanjo naletimo v globini med 40 in 50 cm, redkeje globlje.
V višjih legah v dnu dolca je preperina plitvejša kot nižje, kar je posledica transporta ilovice po dnu dolca navzdol.
Kjer je v dnu dolca ilovica, ima dolec v prečnem prerezu konveksno obliko.
Ilovnata plast se namreč na stiku dna s pobočji izklini, kar je posledica spiranja vode, ki doteka po pobočjih.
Voda se na stiku dna in pobočij združuje in v večji meri površinsko odteka, deloma pa ponikne v preperino in odteka pod površjem vzdolž stika s kamnino.
Zaradi pretrtosti kamnine le manjši del vode odteka kraško.
Korozija je odvisna od količine korozijsko aktivne vode in je največja na stiku preperine in matične kamnine na dnu dolca, kjer se poglavitnemu podtalnemu vodnemu toku po dnu dolca pridružijo stranski dotoki s pobočij (Zámbó 1989).
Opisano predpostavko o korozijskem učinku 'pospešene korozije podtalnega združenega toka' zagovarja tudi Gams (2003, 39).
Danes je poglabljanje dolcev najverjetneje pomembnejši proces kot njihovo linearno preoblikovanje.
To dokazujeta hitrejše poglabljanje dolcev z večjim zaledjem v primerjavi z dolci, ki imajo manjše zaledje, in obstoj strukturnih stopenj v dnu dolcev.
Na Žibršah sta na primer dva dolca (dolec 4 in dolec 8) z manjšim zaledjem obvisela nad omenjenim sistemom med seboj povezanih dolcev.
Od preostalih dolcev ju loči približno štiri metre visoka stopnja.
Konveksni spodnji del kaže na to, da denudacijski procesi niso sledili poglabljanju dolca oziroma je to potekalo hitro.
Če predpostavimo, da bi bila korozija osredotočena predvsem na dna dolcev, bi takšna stopnja lahko nastala že v holocenu.
Dokazov o morebitnem vplivu litoloških ali strukturnih razlik na takšen razvoj reliefa nismo ugotovili.
5 Vodne razmere in intenzivnost korozije
Kraška dolomitna ozemlja so zelo pomemben vodni kolektor (Verbovšek 2003).
Hidrogeografske lastnosti dolomita so odvisne od pretrtosti, lege dolomita napram drugim litološkim členom, produkcije grušča s preperevanjem in od reliefa (Zogovi} 1966).
Na Žibršah je v Dolinah nastal izvir na stiku treh dolcev in blizu stika med dolomitom in slabše prepustnim laporovcem.
K njegovi legi je pripomogel tudi prelom, ki poteka po dnu dolca.
Voda z ovršja Žibrš se sicer zbira več izvirih, ki se združijo v Žejskem potoku, Hotenjki, Črnem potoku in Reki, napaja pa tudi Ljubljanico, Podrotejo in Divje jezero.
Žejski potok s Hlevišarko in Hotenjko poplavlja Hotenjsko polje, Reka, v katero po Gričarski grapi odteka voda iz izvira v Dolinah, pa povzroča poplave v Logatcu (Gospodarič in Habič 1976; Mihevc 1992).
Na Žibršah pade letno približno 1800 mm padavin, evapotranspiracija pa znaša približno 600 mm (Kolbezen in Pristov 1998).
Specifični odtok znaša približno 38 l/s/km2.
Habičev (1968) izračun za bližnjo Hotenjko daje vrednost 50 l/s/km2.
Po Habiču (1970) je odtočni količnik na dolomitu 0,5, na Žibršah pa je višji (0,7), kar je verjetno povezano z naklonom površja in s severno ekspozicijo (Komac 2003).
Povprečen pretok izvira (0,2 l/s) ob upoštevanju specifičnega odtoka kaže, da naj bi voda pritekala v izvir s približno 0,5 ha velikega območja.
To je pet krat manjša površina, kot je površina dna vseh dolcev (2,45 ha) ali komaj štiridesetina skupnega odtoka (9 l/s) s hipsografsko omejenega zaledja izvira (23,52 ha).
Terenska opazovanja so pokazala, da voda po nalivih hitro odteče po površju ali tik pod njim, kar ugotavljajo za dolomitna območja že drugi avtorji (Habič 1968).
Zaradi pretrtosti kamnine v dolcih nismo zasledili vodnih tokov v preperini (piping) oziroma dokazov za podtalno spiranje delcev.
Magnezijeva in skupna trdota sta zelo visoki zaradi povsem dolomitnega zaledja in sklenjene odeje prsti.
Magnezijeva trdota (129,1 mg/l) obsega kar 51 % skupne trdote (251,9 mg/l), karbonatna trdota pa je 221,6 mg/l.
Specifična elektroprevodnost je mera v vodi raztopljenih ionov in po njej lahko sklepamo na trdoto vode, pa tudi na njeno onesnaženost.
Dne 29.
5. 2001 je bila v Gričarskem potoku, v katerega se steka voda iz izvira, razmeroma visoka, kar je posledica visoke trdote in vsebnosti sulfatov (približno 90 mg/l).
Specifična elektroprevodnost po toku navzdol narašča.
Izvir v Dolinah je imel 430–460 µS/cm in temperaturo 9,5–10,2 °C. Dnevno nihanje temperature in elektroprevodnosti je posledica majhnega pretoka in plitvega zaledja izvira.
Po 100 m toka smo namerili 400 µS/cm in 20,9 °C, v manjšem izviru tik ob strugi pa kar 560 µS/cm in 9,6 °C. Pod slapovi je elektroprevodnost upadla zaradi odlaganja lehnjaka.
Podobno visoka je bila specifična elektroprevodnost vode v izvirih iz dolomita pri Logatcu (350–490 µS/cm in 11,3 °C).
Glede na vrednost specifičnega odtoka približno 40 l/s/km2 in trdoto vode smo izračunali hitrost korozijskega zniževanja površja, ki znaša na Žibršah 121 m3/km2/leto (0,12 mm/leto).
Za porečje Hotenjke navaja literatura 126 m3/km2/leto (Habič 1968, 216).
Izračunane vrednosti so kar štirikrat višje od že omenjenih izračunov Kogovškove in Kranjca (1992), kar je morda povezano z dejstvom, da voda z dolomita odnaša kamnino tudi v suspenzijski, to je neraztopljeni obliki.
6 Rdeče-rjava ilovica na dolomitu
Na dolomitnih območjih je pogosta rdeče-rjava ilovica, ki pokriva površje v sklenjeni plasti ali pa je ostala le v dnu kotanj in žepov.
V Dolenjskem podolju se na primer razprostira od Šmarja do Trebnjega v ravnem, 0,5–10 m globokem in 5–10 km širokem pasu.
Severneje je ne najdemo.
Nekateri domnevajo, da je bila deloma na to območje prenesena s Posavskega hribovja in je prekrila primarne rdeče gline.
Drugi menijo, da gre za netopni ostanek pri raztapljanju matične kamnine pleistocenske starosti.
Za nastanek rdeče-rjave ilovice je morala biti raztopljena velika količina kamnin (Hrovat 1953; Gregorič 1964; Buser 1974; Habič 1988).
Sklepamo, da je ilovica prvotno prekrivala večji del površja, saj so posamezna ilovnata območja v manjših kotanjah v zelo različnih legah.
Najpogostejša je v dnu dolcev, najdemo pa jo tudi v kotanjah na vrhu slemen.
Današnja nahajališča ilovice so najverjetneje denudacijski ostanek večje sklenjene odeje.
Ker je bila ilovica v hladnih obdobjih pleistocena podvržena soliflukciji (Fairbirdge 1968), je bila s konveksnih reliefnih oblik večinoma odstranjena, v konkavnih pa se je lahko ohranila.
Zgolj po morfoloških značilnostih na površju pogosto ne moremo sklepati, ali je v podlagi matična kamnina ali pa ilovica.
Geomorfni procesi površje pogosto preoblikujejo ne oziraje se na lastnosti podlage.
O debelini ilovice pa lahko sklepamo posredno, saj je rastje bujnejše, kjer je ilovica debelejša.
Sicer dolomitna območja prekriva plitva rendzina, ki ima nizko retencijsko sposobnost in jo na strmih pobočjih poraščata gozd in trava, na ravnem površju pa je poljedelska prst.
Na dolomitnem krasu se na takšna območja vežeta kmetijska raba zemljišč in poselitev, zato je v Sloveniji na dolomitnih območjih v primerjavi z apnenčastimi ozemlji več travnikov, deloma tudi njiv.
Manj kot na drugih karbonatnih kamninah je na dolomitu le gozdov (Gabrovec 1995; Rogli} 1958).
Na in situ nastajanje ilovice kaže do 0,5 m debel prehodni pas na stiku s kamnino.
V njem so kosi preperele kamnine s porozno površina zaradi izluževanja mineralov, povečane poroznost in zmanjšane stabilnost kristalne strukture kamnine (prim. Zupan Hajna 2002).
Na površini kamninskih delcev nastaja do 1,5 mm debela plast preperele kamnine.
Kemično preperevanje dokazuje tudi korozijsko močno razčlenjeno subkutano površje.
Voda doteka pod površje po razpokah v ilovici in cevčicah, ki nastanejo z delovanjem rastlin in živali.
Sicer je ilovica slabo prepustna (prim. Gros 1999).
V kotanji pri Klavžarju je bilo približno 16.000 m3 ilovice.
Ob nekaj odstotkih netopnih snovi v kamnini in predpostavljeni homogenosti, bi se moralo raztopiti približno 100 m3 kamnine, da bi nastalo 2,5 m3 ilovice (Gregorič 1964).
Raztapljanje ustrezne količine kamnine bi ob predpostavljenih 500 m2 hipsografskega zaledja in ekvivalentu raztapljanja 0,12 mm/leto trajalo kar milijon let.
To je dolgo obdobje glede na občutne spremembe geomorfnih razmer v tem času, zato lahko sklepamo, da je ilovica bila prenesena v kotanjo s polzenjem ali soliflukcijo.
Jasno je, da je ilovica nastala iz netopnega ostanka kamnine, vendar brez natančnejših analiz ostaja odprto vprašanje njenega krajevnega izvora oziroma starosti.
7 Sklep
Rezultati preučevanj kažejo na intenzivno geomorfno preoblikovanje dolomitnih območij.
Na položnem reliefu z debelejšo plastjo ilovice ali prsti je pomembna zlasti korozija, na strmih dolomitnih pobočjih s plitvo prstjo pa prevladujeta denudacija in erozija.
Korozija je pomemben proces v dnu dolcev in drugih kotanj.
Geomorfni učinek posameznega procesa je odvisen od litoloških značilnosti kamnine, od pretrtosti dolomita in lege posamezne reliefne oblike v geomorfnem sistemu.
Dolci so na Žibršah nastali vzdolž prelomov in manj odpornih litoloških členov (lapornati dolomit, laporovec).
Dolomitno površje z dolci na Žibršah je organizirano v obliki dendritične mreže.
Intenzivnost preoblikovanja posameznih delov površja je zelo raznolika ter odvisna od litoloških in strukturnih razmer.
Denudacija je intenzivna predvsem na mestih, kjer je kamnina pretrta in ni porasla z rušo.
Enoletne meritve odnašanja gradiva na strmem neporaslem pretrtem dolomitu na Žibršah so pokazale nizko odnašanje (12 t/ha).
Nizka vrednost je najverjetneje posledica premajhne velikosti merilnega polja (1,5 m2).
Odnašanje večinoma poteka ob padavinah in odtaljevanju zamrznjenega površja.
V času opazovanj se je v merilnem polju nabralo 26,3 kg gradiva, oziroma približno 25 g/m2 na'padavinski dogodek'.
Istočasne meritve na 45 m2 velikem merilnem polju v Polhograjskem hribovju so pokazale večjo intenzivnost geomorfnih procesov na strmih dolomitnih pobočjih (175 t/ha/leto; Komac 2003).
Meritve in gemorfološke analize kažejo, da je na Žibršah korozija pomembnejši proces od denudacije oziroma erozije.
Korozija je pomembna v dnu dolcev in na manj dolomitiziranih območjih.
Na zakrasevanje kaže poleg številnih manjših kraških izvirov tudi vrtačasto površje, ki je nastalo, kjer je dolomit zgolj razpokan, ne pa pretrt.
Vrtače so nastale na stiku dveh razpoklinskih con.
Vse kaže, da vpliva na zakraselost dolomita in kraške pojave tudi morfologija njihove širše okolice (Zogovi} 1966).
Vrtače so nastale na pregibu površja, kjer se sleme prevesi v strmo pobočje nad dolino Reke.
