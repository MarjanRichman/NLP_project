Razvoj površja v povirju Pivke
IZVLEČEK: Prispevek obravnava razvoj površja v povirnem zaledju najvišje ležečega stalnega izvira reke Pivke , kraškega izvira Pivšce pri Zagorju . 
Obravnavana pokrajina na skrajnem južnem robu Zgornje Pivke izkazuje številne geomorfološke posebnosti , ki so rezultat različnih geomorfogenetskih procesov v preteklosti . 
Osnovne poteze današnjega površja so bile začrtane v času pliocena , ko se je tudi izoblikovala prvotna dolina Pivke . 
Pokrajino so izraziteje preoblikovali pleistocenski procesi , ki so površju dali poseben pečat . 
Poleg kraških reliefnih oblik , so v reliefu prisotne številne manjše suhe struge nekdanjih hudourniških tokov . 
V površju izstopata kraško polje med Koritnicami , Knežakom in Bačem , ki je nasuto z gruščnato-prodnatim drobirjem ter suha dolina nekdanje Pivke jugovzhodno od Koritnic . 
KLJUČNE BESEDE: geomorfologija , relief , kras , pleistocen , Pivka , Knežak , Snežnik , Slovenija . 
1 Uvod
Pivška kotlina je velika depresija med visokimi kraškimi planotami Nanosom , Hrušico , Javorniki , Snežnikom , Slavenskim ravnikom ter flišnim povodjem reke Reke . 
Južni del , Zgornja Pivka , je okrog 16 km dolga in 4–5 km široka depresija , ki se razteza gorvodno od Prestranka in je izoblikovana pretežno v apnencih kredne starosti (Mulec in ostali 2005) . 
Pokrajini daje pečat reka Pivka s svojim nestanovitnim tokom . 
Prevladujoče kraško površje se zaradi prisotnosti drobnozrnatih rečnih naplavin , ki prekrivajo dno struge Pivke in dna večjih kraških depresij , ter mestoma slabše prepustnih kamnin in omejenega podzemeljskega pretakanja , ponekod prepleta z elementi fluvialnega površja . 
To se odraža v številnih presihajočih kraških jezerih , nestalnem toku Pivke ter poplavah ob njej . 
Pivka izvira v izviru Pivšce (555 m) pri Zagorju . 
Zaledje tega najvišje ležečega stalnega izvira Pivke obsega najjužnejši del Zgornje Pivke , ki proti jugu in vzhodu prehaja v globoko zakraselo planoto Snežnik , kjer poteka razvodnica med jadranskim (kraška izvira Podstenjšek in Bistrica) in črnomorskim (reka Pivka) povodjem . 
Proti zahodu povirje Pivke omejuje Taborski hrbet (Gora) , ki predstavlja geološko in reliefno mejo s flišno pokrajino Brkinov in doline Reke . 
Povirje omenjenega izvira se ponaša s številnimi geomorfološkimi posebnostmi , saj se na območju s prevladujočim kraškim značajem površja , zlasti na prehodih uravnanega sveta v vzpeti svet Snežniške planote , pojavljajo tudi elementi fluvialnega površja . 
Ti so bodisi rezultat drugačne kamninske podlage (flišno tektonsko okno pri Knežaku) bodisi delovanja različnih morfogenetskih procesov v preteklosti , zlasti v pleistocenu , ki so v pokrajini pustili sledove o površinskem toku nekdanje Pivke in drugih hudourniških vod . 
To dokazujejo današnje suhe doline ter številne fosilne grape . 
Z izjemo pretežno ravnega nasutega dna kraškega polja med Koritnicami , Bačem in Knežakom , prevladuje zakraselo površje z vrtačami raznih oblik in velikosti . 
Največ je plitvih vrtač z neizrazitimi robovi , ki v blagih pregibih prehajajo v nekoliko višji in bolj uravnan svet med njimi , ponekod so kopaste vzpetine . 
Novejše literature o razvoju reliefa na omenjenem območju nimamo , zato članek temelji na kritičnem pregledu obstoječih raziskav , ki pa niso podprte z novejšimi geomorfološkimi metodami in znanjem o razvoju kraškega površja . 
Avtor je opravil podrobno terensko kartiranje območja , pri čemer je največji poudarek namenil preučitvi procesov preoblikovanja površja v pleistocenu . 
Terenska spoznanja in izsledke je skušal uokviriti v hipotezo o razvoju površja na omenjenem območju . 
Hipotezo bi bilo potrebno potrditi še z drugimi geomorfološkimi metodami , možnosti se nakazujejo zlasti pri preučevanju sedimentov . 
2 Geološka sestava
Na območju prevladujejo srednje do dobro vodoprepustni apnenci zgornjekredne starosti (slika 2) . 
Na območju suhe doline nad Koritnicami in na njenih vršnih robovih je apnenčasto-dolomitna breča , ki je nekoliko bolj odporna na preperevanje . 
V suhi dolini in v njeni okolici naletimo tudi na vložke zrnatega dolomita , ki hitro prepereva . 
Prisotnost tektonsko močno pretrtega dolomita , dolina je namreč izoblikovana ob Selškem prelomu , je najverjetneje prispevala k hitrejšemu poglabljanju suhe doline nekdanje Pivke nad Koritnicami , še posebej v pleistocenu , ko je potekalo močno mehanično preperevanje
Taborski hrbet gradijo poleg svetlih prekristaliziranih apnencev zgornjekredne starosti še za vodo manj prepustni temni apnenci in ponekod lapornati apnenci paleogenske starosti s kraško in kraško-razpoklinsko poroznostjo . 
V tektonskem oknu pri Knežaku izdanja na površje fliš eocenske starosti (Pleničar 1959) . 
Flišne kamnine so v tektonskem pogledu del prevrnjene gube Komenske narivne grude , ki leži pod narivom Snežniške narivne grude , zgrajene pretežno iz zgornjekrednih apnencev (Placer 1981) . 
Flišna zapora v podlagi narivnega območja preprečuje podzemni odtok kraške vode z obravnavanega območja proti Reki in usmerja podzemne vode v porečje Pivke . 
Izjema je kraški izvir Podstenjšek . 
Spodaj ležeče flišne kamnine , ki so razen v tektonskih oknih pri Knežaku in Zagorju dokazane tudi z vrtino pri Zagorju 2300 m od narivnega roba v globini 100 m (Krivic in ostali 1983) , so najverjetneje vzrok za obstoj plitvega kraškega vodonosnika , kar omogoča ob visokih vodah dvig kraške podtalnice na površje . 
Flišne kamnine pri Knežaku , ki izdanjajo na približno 0 , 2 km2 površine , so posebnost obravnavanega območja , saj jih s svojimi kratkimi strugami preoblikujejo številni manjši potoki . 
Nekateri med njimi so celo zajeti za lokalno vodooskrbo . 
Studenci se ob vznožju pobočja združijo v izgonsko strugo manjšega potoka , ki teče izključno v deževnem obdobju . 
Potok ponika v Kneških ponikvah , od koder je bila dokazana podzemeljska zveza z občasnim kraškim izvirom Videmščica pri Zagorju (Habič 1975) . 
Kraško kotanjo med Koritnicami , Bačem in Knežakom prekrivajo nesprijeti gruščnato prodnati klastični sedimenti , ki so ponekod globoki več kot 10 m . 
Gradivo je v obliki vršaja ob izhodu iz povirne doline v času pleistocena nasula tedanja Pivka . 
Po morfologiji lahko kotanjo označimo kot kraško polje , saj izkazuje bistvene značilnosti kraških polj po Slovenski kraški terminologiji (Gams 1973) , nekoliko neznačilna je zgolj njena oblika . 
Kvartarni sedimenti pokrivajo tudi dna ostalih večjih kraških kotanj . 
Razen že omenjenega izrazitega narivnega preloma Snežniške narivne grude na Komensko narivno grudo sekajo obravnavano območje še številni drugi , manj izraziti prelomi . 
Povirna dolina nekdanje Pivke je izoblikovana ob Selškem prelomu , jugozahodno od Šembijskega jezera poteka Šembijski prelom . 
Območje je tektonsko aktivno še danes , kar dokazujejo pogosti potresi , ki nastajajo ob prelomih na globini 7–17 km (Vidrih in ostali 1996; Cecić in ostali 1999) . 
3 Razvoj površja v pliocenu
Melik (1951; 1955) navaja , da je Pivško podolje rezultat erozijskega delovanja pliocenske Pivke , ki je od Koritnic proti Postojni izoblikovala 3–4 kilometre široko dolino . 
Na vzhodu jo obdajajo Javorniki (1268 m) , v zgornjem delu pa je izoblikovana na obronkih Snežniške planote (1796 m) . 
Na zahodni strani dolino obdaja gorski hrbet Volovje rebri z Veliko Milanjo (1099 m) , ki je del Snežniške planote , in Taborski hrbet med Šembijami in Primožem (718 m) nad naseljem Pivka . 
To je po njegovem mnenju dolga normalna dolina pliocenske Pivke , ki je tekla od povirja v visokem svetu Snežniške planote pod Veliko Milanjo in Devinom (1028 m) proti Postojnskim vratom v porečje Ljubljanice . 
To dokazuje terasni nivo , ki se razprostira vzhodno od Pivke , Zagorja in Knežaka . 
Povsod je izražen s širokimi , uravnanimi hrbti in manjšimi zaobljenimi vrhovi v nadmorskih višinah 610–630 metrov . 
Površinski tok Pivke je danes ohranjen le v najnižjih delih Zgornje Pivke . 
Enako stara kot dolina Pivke naj bi bila tudi orografska razvodnica med Pivko in porečjem Reke na jugu , ki je danes opazna po markantni pregradi od Osojnice čez Taborski hrbet in dalje prek nižjega sveta v zaledju Šembijskega jezera na Volovjo reber . 
Na karbonatni podlagi je razvit kraški odtok z raztekanjem voda v jadransko in črnomorsko povodje (Habič 1968) . 
Na južni strani Volovje rebri je suha in obvisela dolina nekdanjega vodotoka , ki je verjetno v pliocenski fluvialni fazi pritekal v porečje Reke . 
V primerjavi s suho dolino nad Koritnicami je omenjena dolina manj izrazito vrezana v okoliški svet , saj je v erozijskem procesu nekoliko zaostajala , močno pa jo je preoblikovalo tudi recentno zakrasevanje . 
Glede na izoblikovanost površja lahko sklepamo , da se je nekdanji vodotok vključeval v flišno porečje Reke nekje na območju žlebov severno od Ilirske Bistrice . žlebovi so erozijska vrzel v narivnem robu , kjer se flišna podlaga približno 700 m zajeda v notranjost apnenčastega sveta Snežniške planote . 
Podobne apnenčaste erozijske vrzeli lahko opazujemo vzdolž celotnega narivnega roba v okolici Ilirske Bistrice , omenjena pa je najizrazitejša . 
Njen nastanek lahko razlagamo z izrazitejšim erozijskim zniževanjem flišnih kamnin , ki je povzročilo zadenjsko erozijo in podaljševanje doline na stiku fliša v apnenčasti svet , dokler ni prišlo do prekinitve površinskega toka in prestavitve odtoka v podzemlje . 
Podobne suhe in obvisele doline , ki kažejo na prisotnost pliocenskih površinskih tokov usmerjenih v dolino Pivke , so tudi drugje na Zgornji Pivki , v površju pa najbolj izstopata Vlačno in dolina med Juriščami in Palčjem (Habič 1968) . 
Razvoj površinske rečne mreže na karbonatnih tleh je po mnenju Radinje (1972) omogočila odeja neprepustnih terciarnih kamnin , ki je v pliocenu na široko obdala apnence , da so bili ti v nizki legi in zaprti . 
To je onemogočalo globinsko korozijo , zaradi česar se ni razvila globinska cirkulacija . 
Pliocenski fluvialni fazi je sledilo obdobje zakrasevanja , ki je potekalo v subtropski oziroma tropski klimi (Melik 1951; Habič 1968) . 
To sklepamo po ohranjenih oblikah in procesih , ki potekajo danes v kraških tropskih pokrajinah (Radinja 1972) . 
Korozijsko raztapljanje agresivne padavinske vode , ki je svojo moč izčrpala že na začetku svoje poti , je zamenjalo predhodno izrazitejše erozijsko delovanje reke Pivke in njenih pritokov ter pritokov Reke , ki so na obravnavanem območju začrtali linearno strukturo površja . 
Različni nivoji obviselih teras na območju zahodnih Javornikov nakazujejo večstopenjsko zniževanje površja oziroma poglabljanja doline Pivke (Habič 1968) . 
Kraški procesi so zelo izrazito preoblikovali nekdanjo starejšo teraso Pivke v višinah 600–650 m , saj je razčlenjena s številnimi vrtačami . 
Obvisela je tudi nekdanja dolina na južni strani Volovje rebri , ki v 100 m stopnji visi nad kotanjo Šembijskega jezera . 
Kasnejše zakrasevanje je preoblikovalo nekdanjo dolino , številne vrtače so zlasti na dnu , zaradi večjih nagibov pa so na pobočjih manj pogoste in nepravilnih oblik . 
V nasprotju z ostalimi dolinami na Zgornji Pivki , je povirna dolina pliocenske Pivke nad Koritnicami odprta proti kraškemu polju med Koritnicami , Bačem in Knežakom in ne kaže , da bi bila njen razvoj in poglabljanje kakorkoli prekinjena . 
Morda je tako kot ostale fosilne doline tudi omenjena gorska dolina v prvi fazi zakrasevanja sicer obvisela , vendar je zaradi intenzivnega hudourniškega erozijskega delovanja v pleistocenu prišlo do ponovne poglobitve doline do ravni že omenjenega kraškega polja , gradivo pa se je na izhodu iz doline v obliki vršaja odložilo v dnu polja . 
Dno obvisele povirne doline pliocenske Pivke bi lahko bilo preval na zahodni strani kopastega vrha Strma reber (822 m) v višini 750 m , ter da je spodnji del doline izoblikovane na vzhodni strani omenjene vzpetine rezultat zgolj zelo intenzivnega erozijskega poglabljanja v času pleistocena . 
Zelo verjetna je tudi razlaga , da se je v dnu Zgornje Pivke ves čas pliocena ohranil površinski tok Pivke . 
Kasneje je z zakrasevanjem nastal sistem kraških izvirov na območju Koritnic , kar je zavrlo fosilizacijo gorske doline nad Koritnicami . 
Takrat so bili aktivni kraški izviri , ki so izoblikovali izrazito zatrepno dolino Raše in nekoliko manj izrazito in krajšo suho dolino , ki se vije izpod cerkve Sv . 
Jeronima (698 m) skoraj do Koritnic . 
Velikost zatrepne doline Raše nakazuje , da je šlo za precej vodnat izvir . 
Napajalno zaledje omenjenih izvirov je bil višje ležeči zakraseli svet Snežniške planote z že izoblikovano kraško drenažo . 
V takšnih razmerah bi imeli opraviti z reko ponikalnico v dnu dokaj homogenega kraškega polja , ki se je morda raztezalo od Koritnic do ponorov v Postojnski jami , vendar pa o smereh odtekanja vode nimamo pravih dokazov . 
Dno suhe doline Raše je široko nekaj metrov , na zahodu pa doseže 50 m . 
Izvirni del doline je v nadmorski višini 740 m . 
Dolina je že pri izviru globoko vrezana v okoliški svet za približno 20 m . 
Nižje je še bolj vrezana , vendar je tu dno doline že širše . 
Raša je dolga približno 600 m . 
Zatrepni del je 10 m visoka stena . 
Erozijska moč nekdanjega vodotoka je morala biti zelo velika , da je lahko izoblikoval tako markantno zajedeno dolino v ne preveč razčlenjeno površje . 
Na pobočjih se je nabralo veliko grušča , ki tvori manjša melišča . 
Rob doline ponekod obdajajo tudi do 8 m visoke stene . 
Neposredno nad zatrepom Raše se slab kilometer v notranjost Snežniške planote vije plitva struga , vrezana v živoskalno dno . 
Njen nastanek povezujemo z eno od starejših faz zakrasevanja , ko so bili na Zgornji Pivki aktivni kraški izviri v višjih nadmorskih višinah . 
Z znižanjem piezometra je postal aktiven izvir v Raši , ki se je izrazito poglobil v okoliški svet , suha struga višjega izvira pa je obvisela nad njim in se ohranila do danes . 
O zatrepih , ki si v stopnjah slede z višjih v nižje uravnave in so nastali ob kraških pritokih izpod Snežniške planote in Javornikov , piše tudi Habič (1968) . 
Seveda so možne še druge razlage , ki jih lahko povezujemo s pleistocenskimi procesi , saj je zlasti suha struga nad zatrepom Raše po morfologiji zelo podobna plitvim koritastim strugam v zaledju Šembijskega jezera , ki jim pripisujem kasnejši nastanek . 
Ne izključujem možnosti , da je tudi do izrazite poglobitve suhe doli ne Raše prišlo v času pleistocena . 
O pliocenski kraški fazi pričajo kopaste vzpetinice , ki se dvigajo v obrobju in znotraj kraškega polja med Koritnicami , Bačem in Knežakom . 
Kopaste vzpetinice imajo tloris v obliki skoraj pravilnega kroga . 
Humi se z blagim nagibom dvigajo iz sosednjega večinoma ravnega sveta . 
Lepo so opazne zlasti vzpetinice Velika Obroba (644 m) , Mala Obroba (641 m) ter sosednji hum višine 644 m . 
Njihova skoraj enaka nadmorska višina priča o skupnem nastanku . 
Dobro opazni sta še vzpetinici Galaričica in Obrobca , ki sta v nadmorski višini 600 m , v okolici so še druge kopaste vzpetine v višjih nadmorskih višinah . 
Zakraselost podlage v dnu kraškega polja med Koritnicami , Bačem in Knežakom dokazujejo vrtine (Krivic in ostali 1983) . 
Na različnih globinah naletimo na manjše kraške jame zapolnjene z glino , bližje površju pa so nekateri rovi delno zapolnjeni tudi z apnenim gradivom . 
Pliocensko kraško površje Pivke sta istočasno preoblikovala tako erozijsko-denudacijski kot korozijski morfogenetski proces z močno ploskovno korozijo . 
Procesa sta se medsebojno dopolnjevala . 
Tako so nastajale doline , ki so se zaradi zniževanja gradienta vedno bolj poglabljale , in terase na različnih višinah . 
4 Razvoj površja v pleistocenu
Melik (1955) je s preučevanjem slovenskih kraških polj ugotovil , da se je v pleistocenu povečalo mehansko preperevanje ter razpadanje karbonatnih kamnin na površini kot učinek izredno pogostega kolebanja temperatur okoli ničle in intenzivnega zmrzovanja , kar se je dogajalo zlasti v višjih predelih . 
Tako se je na površju nabiralo veliko kamninskega drobirja , ki ga je močna denudacija , bodisi v obliki soliflukcije , bodisi s fluvialnim odnašanjem transportirala v nižje predele . 
Zaradi zatrpavanja jam , brezen in ponikev je prišlo do obnovitve površinskih vodotokov in do oživljanja suhih dolin . 
K prekinitvi kraškega procesa je pripomogla tudi zamrznjenost tal , osiromašena pedološka in vegetacijska odeja pa je korozijo vezala predvsem na razpokanost tal . 
Kemično preperevanje je bilo v periglacialnih predelih (obravnavano območje) torej zelo šibko , kar v geomorfološkem smislu pomeni oslabitev procesa zakrasevanja . 
Prevlada mehaničnega razpadanja , soliflukcije ter denudacije je povzročila zasipavanje že obstoječih kraških požiralnikov . 
Zelo nazoren primer je Grobničko polje nad Reko na Hrvaškem , kjer so pleistocenski potoki v pobočja vrezali prave soteske , polje pa na debelo nasuli z drobirjem . 
Sestava sedimentov kaže celo na občasno ojezeritev (Šikić in Pleničar 1975) . 
Podobne so tudi domneve o pleistocenskem jezeru med Koritnicami , Bačem in Knežakom (Cumin 1929; Melik 1955) . 
Jezero naj bi se raztezalo v obliki dveh krakov od Koritnic proti Knežaku in Baču , vendar pa pravih dokazov o njegovem obstoju nimamo . 
Vrtine v polju (Krivic in ostali 1983) niso dokazale prisotnost drobnejših jezerskih sedimentov , zato težko govorimo o daljši ojezeritvi . 
Ne moremo pa izključiti možnosti , da je v pleistocenu kljub vsemu prihajalo do občasnih ojezeritev , ko je nasuti drobir zadelal pretesna grla požiralnikov in ponikve niso mogle več sproti sprejemati vse vode , plavja ter nanosa , podobno kot so današnje poplave na kraških poljih . 
Kraško polje med Koritnicami , Bačem in Knežakom je v najnižjih predelih zalito ob vsakem daljšem deževnem obdobju , ob izjemno visokih vodah pa prihaja tudi do obsežnejših kratkotrajnih poplav , ki povzročajo škodo (Kovačič 2005) . 
Nekoliko drugačno razlago morfogenetskega dogajanja v času pleistocena ponuja Radinja (1972) , ki navaja , da je s podnebnimi spremembami usmerjeno diferencirano zniževanje različnih kamnin spremenilo hipsografska razmerja med njimi , kar je omogočilo nastanek gradienta in globinske kraške cirkulacije , ki se zaradi zajezenosti karbonatnih kamnin z vododržnimi kamninami v prejšnjem obdobju ni mogla razviti . 
Prišlo je do spremembe korozijske dinamike , ki je prešla iz pliocenske površinske , usmerjene in ploskovne korozije v razpršeno in globinsko (točkasto) korozijo , saj so agresivne vode ob hladnejši klimi in skromnejši vegetacijski in pedološki odeji izčrpale svojo moč šele na daljši poti . 
Kot prevladujoča morfogenetska procesa navaja globinsko korozijo in erozijo . 
V površju obravnavanega območja izstopajo predvsem učinki slednjega . 
4 . 1 Učinki geomorfnega dogajanja v pleistocenu na današnjo izoblikovanost površja
Geomorfni procesi so v pleistocenu obravnavano območje močno zaznamovali . 
V terenu nad Koritnicami so dobro opazni sledovi zelo intenzivnega erozijskega delovanja reke Pivke , ki je izvirala izpod Devina in V . Milanje . 
Ob izhodu iz gorske doline (grape) je reka nasula ogromen gruščnato-prodnati vršaj , ki je nagnjen od Koritnic (625 m) proti Baču (580 m) in Knežaku (580 m) . 
Drobir so dobavljala tudi sosednja pobočja , na katerih sta v periglacialnih razmerah vladala močno mehansko preperevanje kamnine ter soliflukcija . 
Drobir je bolj podoben grušču kot produ , kar dokazuje , kako malo časa so ga valile vode . 
Da bi si olajšali kmetovanje , so domačini v bolj nagnjenih predelih vršaja pri Koritnicah uredili manjše terase . 
Najvišji izviri nekdanje Pivke segajo v žlebovih do nadmorske višine 950 m in so neposredno pod slemenom Volovje rebri . 
V strmem pobočju z nakloni prek 22° so hudourniki izdolbli globoke in strme grape . 
Hudourniške grape v žlebovih so zelo številne , na splošno pa so usmerjene proti severozahodu . 
Izjema so hudourniške grape pod Veliko Milanjo , ki so v vrhnjem delu usmerjene bolj proti severu , vendar se potem ko pridejo v nižji svet , obrnejo proti severozahodu . žlebovi so levi , višji povirni krak pleistocenske Pivke . 
Z desne pa Pivka priteka po slab kilometer dolgi strugi . 
Izvir tega povirnega kraka je približno na višini 740 m . 
Pivka je tu izoblikovala 10 m globok zatrep , ki dolino loči od okolice . 
Nad zatrepom so hudourniške grape , ki so najbolj opazne pod Devinom , kjer je bil predvidoma najvišji izvir desnega kraka Pivke . 
Pod Devinom površje ni tako močno razjedeno kot v žlebovih . 
Podobno kot v žlebovih so tudi pod Devinom hudourniške vode v pleistocenu najverjetneje izvirale na višini okoli 950 m . 
Struga pleistocenske Pivke se po združitvi obeh krakov približno 1 km pred Strmo rebrijo (822 m) nekoliko razširi . 
Strmec se zmanjša , zato na površini zasledimo sipko gradivo , sestavljen iz drobnega grušča , pomešanega s prstjo . 
V to naplavino je voda v holocenu izoblikovala zelo majhne in ozke struge , 0 , 5 m globoke . 
Ti predeli so najverjetneje rezultat ene od zadnjih faz rečnega zasipavanja v Pleistocenu . 
Kjer ni denudirano , debelina tega gradiva ponekod znaša tudi več metrov . 
Ob vznožju Strme rebri je poldrugi meter globoka in nekaj več kot 3 m široka struga v kratkem odseku nastala v drobirju , ki ga je prinesla Pivka iz zaledja . 
Zelo zanimivo obliko dobi tik pred Koritnicami . 
Tu je Pivka s svojo razdiralno močjo na razdalji 350 m v živoskalno podlago izdolbla do 4 m globoko in ozko strugo (korito) , kar je pripomoglo k imenu Koritnice (Melik 1955) . 
Struga Pivke postaja od Koritnic proti severozahodu vedno plitvejša , dokler je po nekaj 100 m ni več opaziti . 
Položaj nekdanjih strug nakazuje , da je Pivka večkrat preusmerjala svoj tok . 
Suhe struge lahko opazujemo ob cesti , ki vodi od Koritnic proti Baču in proti Knežaku . 
Zlasti je lepo izdelana suha struga pod Tuščakom (786 m) , ki se v meandrih vije desno od ceste Koritnice–Bač (slika 4) . 
Njeno dno je do 2 m globlje od hrbtov vršaja nad njimi , kar dokazuje , da se je večji del nasipavanja zaključil v pleistocenu , v holocenu pa se je vršilo šibko vrezovanje . 
Ob izjemnih padavinah novembra 2000 se je struga v spodnjem delu zapolnila in pojavil se je površinski vodotok , ki je poplavil naselje Bač (Kovačič 2005) . 
Pleistocenska Pivka je od izvirov v žlebovih do območja suhih strug pod Tuščakom v dolžino merila nekaj več kot 4 km . 
Pivka je imela na tej razmeroma kratki poti relativno velik strmec . 
Večji strmec pa pomeni večjo erozijsko moč ter lažji in hitrejši transport mehanično preperelega in razpadlega gradiva , ki se je nasul v vršaj pod Koritnicami . 
Debelina nasutega gradiva , ki ponekod presega 10 m , zato ni presenetljiva . 
Sestavo drobirja je moč preučevati na več mestih v že omenjeni suhi strugi ter v posameznih izkopanih jamah vzdolž ceste Koritnice–Bač . 
2 m globok prerez v suhi strugi sestavlja drobir različne velikosti . 
V zgornjem delu prereza je do 20 cm temne prsti , ki je pomešana z drobirjem . 
Velikost posameznih delcev je različna . 
Prevladujejo delci , ki v premeru merijo 1–6 cm , največji med njimi pa do 25 cm . 
Drobir je slabo zaobljen in bolj podoben grušču kakor produ . 
Med drobirjem je veliko peska . 
Z izjemo gornjega dela prereza , kjer lahko v zelo omejenem obsegu opazujemo sortirano gradivo v tankih slojih , so delci razporejeni kaotično , tako da je med seboj pomešano gradivo različne velikosti . 
To dokazuje hudourniški značaj pleistocenske Pivke . 
V izkopu vzdolž ceste Koritnice–Bač (slika 5) , ki je 700 m oddaljen od prvega prereza , so razmere podobne . 
Velikost posameznih delcev je nekoliko manjša , saj prevladujejo delci , ki v premeru merijo do 2 cm , največji drobir pa v premeru ne presega 16 cm . 
Tudi tu je med slabo zaobljenim drobirjem veliko peska . 
Nekoliko bolj zaobljeni so zlasti manjši delci . 
Drobir je razporejen brez reda , slojevitosti ni opaziti . 
V dnu 2 , 5 m globokega prereza je razkrita nekdanja površina kraškega polja , ki se odraža v oblikah podtalnega skalnega reliefa in prisotnosti rdeče ilovice v žepih . 
V obviseli dolini na južni strani Volovje rebri tudi naletimo na sledove delovanja pleistocena . 
Ob zaključku doline , na uravnanem svetu Kamenščine nad kotanjo Šembijskega jezera , je odloženo gradivo različne velikosti . 
Akumulacija gradiva je posledica delovanja pleistocenskega potoka v dolini ter soliflukcijskih procesov , ki so omogočali transport preperelega gradiva po pobočjih v nižje predele . 
Velikost drobirja je v primerjavi z gradivom na kraškem polju med Koritnicami , Bačem in Knežakom veliko manjša . 
Vpogled v sestavo gradiva nam omogočajo izkopi v treh vrtačah . 
V preučevanem prerezu (slika 7) v eni izmed izkopanih vrtač lahko opazujemo sloje raznovrstnega gradiva . 
Pod 25 cm slojem temne prsti je sloj 50 cm nesprijetega in kaotično razporejenega drobnozrnatega grušča , ki je pomešan s prstjo . 
Velikost kamninskih delcev v tem sloju ne presega 2 cm . 
Pod slojem grušča je 90 cm debel sloj rjave ilovice , v kateri so tudi posamezni večji kosi grušča . 
Sledi 80 cm debel sloj dobro kalcificiranega drobnozrnatega grušča , ki je sprejet v brečo . 
V breči so opazni posamezni sloji različno velikega gradiva . 
Pod brečo je nesprijeti drobnozrnati grušč , ki je tudi sortiran v tanke sloje . 
Debelina tega sloja ni znana , v prerezu pa meri približno 80 cm . 
V preučevanem 4 m globokem prerezu velikost posameznih delcev v breči in sloju grušča pod njo ne presega 5 cm , kar priča o majhni transportni moči nekdanjega vodotoka v dolini , oblika delcev pa nakazuje , da je izvor drobirja zelo bližnje zaledje . živoskalno dno v vrtači ni opazno , med gradivom ni sige . 
Podobna sestava sedimentov je tudi v sosednjih dveh izkopih , vendar pa je živoskalna osnova dna in robov zasutih vrtač tam dobro vidna . 
V srednjem delu doline je 200 m dolga manjša suha struga , ki je rezultat erozijskega delovanja vodotoka , ki se je v času pleistocena napajal s snežišč izpod Volovje rebri . 
Vodotok je najverjetneje odtekal tudi prek roba doline v kotanjo Šembijskega jezera , kjer je v pobočju nad njo v skalo vrezana manjša hudourniška grapa . 
Hudourniška grapa je odvajala površinske vode in drobnozrnato gradivo v dno današnje kotanje Šembijskega jezera in v kotanjo Nariče , ki je bila ob izjemnih padavinah novembra 2000 tudi zalita z vodo . 
Podobna , vendar daljša hudourniška grapa , se vleče s skrajnih severozahodnih pobočij Volovje rebri in je sprva usmerjena proti severozahodu , nato pa zavije na zahod , kjer se na Naričah konča . 
Omenjena hudourniška grapa je ozka in plitva z živoskalnim dnom . 
5 Sklep
Študij današnjih površinskih oblik je pokazal , da je fluvialni relief na tem območju že povsem zabrisalo recentno zniževanje površja zaradi korozije padavinske vode . 
Toda nekateri elementi erozijskega delovanja površinskih voda iz prejšnjih obdobji v zaledju današnjega izvira reke Pivke so zelo dobro ohranjeni . 
Še več , obravnavanemu območju dajejo prepoznaven pečat . 
Osnovne oblike kraškega površja v zaledju današnje Pivke so nastale med toplim in vlažnim pliocenskim podnebjem . 
Pleistocenski procesi so spremenili prejšnje kraške oblike . 
Zaradi povečanega mehaničnega razpadanja apnencev so nastala položna pobočja , kasneje pa se je površje drobno razčlenilo . 
Medtem ko je obviselo dolino na južni strani grebena Volovje rebri precej preoblikovalo mlajše korozijsko delovanje , v suhi dolini nekdanje Pivke še danes močno prevladujejo poteze fluvialnega površja . 
To je dokaz o izjemni erozijski moči pleistocenskih voda , ki so tektonsko dobro pretrto območje hitreje poglabljale od sosedstva . 
Učinki pleistocenskega morfogenetskega dogajanja zaradi kasnejše korozije tako večinoma niso bili zabrisani , zato so v površju dominantni . 
Tako so v površju ohranjene tudi številne manjše hudourniške grape in koritaste struge . 
Gruščnato-prodnati drobir , ki so ga pleistocenske vode prenašale izpod pobočij Devina in Velike Milanje , je na debelo prekril kotanjo kraškega polja med Koritnicam , Bačem in Knežakom . 
Tako lahko po naplavinah in suhih strugah sklepamo , da se je večina akumulacije zaključila v pleistocenu , v holocenu pa je potekalo rahlo vrezovanje . 
Razen na območju omenjenega polja zasledimo naplavine pleistocenskega in deloma kasnejšega izvora še v drugih kotanjah . 
Danes je prevladujoči geomorfni proces razpršena točkovna korozija , v vršnih predelih Volovje rebri in v žlebovih pa je zlasti v hladni polovici leta intenzivno tudi mehansko razpadanje kamnin . 
Razvoj površja je v veliki meri pogojen z gladino podtalnice na območju , ki se v polju med Koritnicami , Bačem in Knežakom običajno nahaja nekje na globini 30–40 m pod površjem in je nagnjena od Koritnic , kjer dosega 560 m , proti Baču (540 m) (Krivic in ostali 1983) . 
V hidrološkem smislu je obravnavano območje bifurkacijska cona med jadranskim in črnomorskim povodjem . 
Podzemne vode s kraškega polja odtekajo večinoma proti Pivki , medtem ko kotanja Šembijskega jezera in njegovo hidrografsko zaledje pripada porečju Reke , saj gladina podtalnice visi v smeri kraškega izvira Podstenjšek . 
Če poskušamo geomorfogenetsko dogajanje obravnavanega območja povezati v širši kontekst razvoja površja v Pivškem podolju ali vsaj njegovega zgornjega dela (Zgornje Pivke) naletimo na vprašanje , v kakšni smeri gre nadaljnji geomorfološki razvoj te nadvse zanimive pokrajine . 
Ravbar in Šebela (2004) v okviru preučevanja Pivških presihajočih jezer ter medsebojne primerjave hidroloških razmer na Zgornji Pivki in Cerkniškem polju ugotavljata , da je Pivško podolje trenutno v predhodni fazi razvoja »pravega« kraškega polja , ko se kraške kotanje poglabljajo do nivoja kraške podtalnice , kot je to primer v presihajočih jezerih na Zgornji Pivki . 
Možna pa je tudi drugačna razlaga . 
Iz hidrogeoloških raziskav je razvidno , da je gradient podzemne vode pod Javorniki usmerjen v izvire Malnov (Habič 1968) , prisotna je močna globinska cirkulacija proti severovzhodu , kar je dokazano tudi s sledenji (Habič 1989) . 
Iz tega lahko sklepamo , da proces poglabljanja kraških kotanj ni zavrt , temveč se nadaljuje . 
V tem pogledu bi lahko današnjo reliefno podobo Pivškega podolja s številnimi občasno poplavljenimi kraškimi kotanjami in občasno površinsko tekočo Pivko razložili kot razpadajoče kraško polje . 
Kot zanimivost omenjam zgradbo kotanje Malega Drskovškega jezera , ki je manjše izvorno-ponorniško polje s kraškim izvirom na eni in ponorom na drugi strani . 
Pivško podolje (Pivka , Pivško polje) (Kranjc 1987) se uvršča med najzanimivejše in najslikovitejše pokrajine slovenskega klasičnega krasa . 
Prispevek , ki temelji na kritičnem pregledu literature in terenskih raziskavah , skuša razložiti razvoj površja v njenem skrajnem jugovzhodnem predelu . 
Območje je prešlo skozi različne geomorfogenetske faze razvoja , izmenjevali so se številni procesi preoblikovanja pokrajine . 
V današnji podobi površja nedvomno izstopajo učinki delovanja pleistocenskih procesov . 
