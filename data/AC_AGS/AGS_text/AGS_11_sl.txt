Eogenetske jame v pleistocenskem karbonatnem konglomeratu v Sloveniji
IZVLEČEK: V članku so obravnavane jame v pleistocenskem karbonatnem konglomeratu v Sloveniji in prvič opredeljene kot eogenetske jame.
Ker konglomerati pleistocenske starosti v Sloveniji niso nikoli šli skozi fazo stiskanja pod visokimi pritiski, kar bi odražalo mezogenetsko fazo diageneze, so zato še vedno v zgodnji fazi diageneze oziroma v eogenetski fazi.
Na podlagi speleoloških analiz smo eogenetske jame razdelili v štiri tipe: (1) linearne epifreatične jame, (2) spodmoli, (3) podorne jame in (4) brezna.
Vsi štirje opisani tipi jam se lahko pojavljajo posamezno, vendar so daljši jamski sistemi lahko tudi kombinacija različnih tipov jamskih rovov, ki so se oblikovali z različnimi procesi v različnih obdobjih.
KLJUČNE BESEDE: geografija, geomorfologija krasa, speleologija, jame v konglomeratu, eogenetske jame, pleistocen, Slovenija
1 Uvod
Jame v konglomeratih so že bile opredeljene in opisane tako v slovenski (Gantar 1955; Žlebnik 1978; Gabrovšek 2005; Kranjc 2005; Lipar in Ferk 2011) kot tudi v svetovni literaturi (Günay 1985; Bergadá in ostali 1997; Filippov 2004; Ferrarese in Sauro 2005; Zampieri in ostali 2005; Lapaire in ostali 2006; Goeppert in ostali 2011), kljub temu pa ostajajo med slabše proučenimi kraškimi oblikami.
Dosedanja slovenska literatura, ki je obravnavala jame v konglomeratu, je bila usmerjena zlasti na proučevanje jam v konglomeratni terasi Udin Boršt (Gantar 1955; Gabrovšek 2005; Kranjc 2005; Lipar in Ferk 2011).
Jame v konglomeratu so pogosto označene kot poseben tip kraških jam, vendar lahko znotraj te skupine ločimo številne podskupine.
Ker sta nastanek in izoblikovanje jam odvisna od litoloških in tektonskih značilnosti konglomeratov, je za razumevanje speleogeneze v konglomeratih pomembno poznavanje geoloških predispozicij.
Tipi jam v pleistocenskih konglomeratih v Sloveniji so na primer precej drugačni od tipov jam v terciarnih ali starejših konglomeratih.
Med diagenezo namreč konglomerate preoblikujejo različni procesi (npr. stiskanje pod visokimi pritiski zaradi prekritja s karbonatnimi morskimi sedimenti), zaradi česar postanejo po poroznosti bolj podobni apnencem v telogenetski fazi kot pa konglomeratom v eogenetski fazi.
Zaradi tega so tudi speleogenetski procesi jam v oligocenskih konglomeratih v Sloveniji (npr. Marijini brezno, kat. št. 6) bolj podobni nastanku jam v mezozojskih apnencih (Kataster jam JZS 2011).
Zaradi tega moramo nujno razlikovati konglomerate, ki so v različnih diagenetskih fazah.
Pričujoče delo obravnava poglavitne speleogenetske značilnosti jam v konglomeratih v eogenetski fazi diageneze, zato je osredotočeno na jame v pleistocenskih konglomeratih.
Na podlagi obsežnega študija literature in terenskega dela smo opredelili temeljne speleološke značilnosti vseh poznanih jam v pleistocenskih konglomeratih v Sloveniji.
Poglavitni nameni objave so(1) predstavitev razporeditve jam v pleistocenskih konglomeratih v Sloveniji, (2) opisi njihovih morfoloških in speleogenetskih značilnosti ter (3) predstavitev poglavitnih tipov eogenetskih jam v konglomeratih.
2 Jame v konglomeratih
Pojem »jame v konglomeratih« se nanaša na širšo geološko (sedimentološko) pojmovanje in opredeljuje jame, ki so oblikovane v grobo zrnatih (> 2 mm) cementiranih sedimentnih kamninah, imenovanih tudi kalciruditi.
Zaradi različne starosti konglomerata, mineraloške sestave sedimentov, poroznosti in tudi metamorfoze je številčnost jamskih tipov velika.
Ker je pojem precej širok in splošen, je za podrobnejšo interpretacijo jam nujno nadaljnje razčlenjevanje jamskih tipov.
Jame v eogenetskih konglomeratih miocenske in pleistocenske starosti so poznane iz Italije (Ferrarese in Sauro 2005; Zampieri in ostali 2005), Turčije (Günay 1985; Değirmenci in Günay 1993) in Slovenije (Gantar 1955; Gabrovšek 2005; Kranjc 2005; Lipar in Ferk 2011).
Na genezo večine teh jam je pomembno vplivala medzrnska poroznost konglomerata, njegova prepustnost in neotektonska razpokanost, zato so si med seboj zelo podobne.
Jame v konglomeratih večje starosti so bile opisane v Rusiji (ordovicijska starost) (Filoppov 2004; Klimchouk 2004), Švici (oligocen) (Lapaire in ostali 2006), Španiji (eocen, oligocen) (Bergadá in ostali 1997; Ortega 2000), na Kitajskem (kreda) (Lynch 2003a in 2003b; Zhang 2011) ter v Avstriji, Nemčiji (oligocen, miocen) (Goeppert in ostali 2011) in Sloveniji (oligocen) (Planina 1954, Planina 1955; Kataster jam JZS 2011).
Kljub temu, da večja starost konglomerata sama po sebi še ne izključuje eogenetske faze, se starejše jame razlikujejo od jam v pleistocenskih konglomeratih zaradi različnih značilnosti konglomeratov.
Pred primerjanjem ali tipizacijo jam v konglomeratih je zato treba podrobno proučiti značilnosti posameznih konglomeratov.
3 Pleistocenski konglomerati v Sloveniji
Najstarejši konglomerati na območju Slovenije so iz devona (Markič 2009; Nova in Skaberne 2009; Pavšič in Horvat 2009; Ramovš in Buser 2009; Skaberne in ostali 2009).
Starejši konglomerati, vključno s konglomerati terciarne starosti, so bili podvrženi različnim procesom diageneze, zato niso več v eogenetski fazi, temveč v mezogenetski ali telogenetski fazi diageneze.
Mlajši, kvartarni, konglomerati pa niso bili podvrženi diagenetskim procesom in jih zato obravnavamo kot kamnine v eogenetski fazi diageneze.
Za kvartar oziroma pleistocen so značilna velika podnebna nihanja med obdobji glacialov in interglacialov.
Sedimenti pleistocenske starosti v Sloveniji so vsaj posredno povezani z delovanjem ledenikov, ki so v času njihovega največjega obsega prekrivali večja območja Alp (Melik 1930; Šifrer 1952, Kuščer 1955; Šifrer 1961, Meze 1966; Šifrer 1969 in 1992; Bavec in Verbič 2004), najvišje predele Dinarskega gorovja (Snežnik, Trnovski Gozd) (Osnovna geološka karta SFRJ 1972; Bavec in Pohar 2009), periglacialni pojavi pa so zaznamovali Pohorje (Natek 2007; Gams 2008).
Ostanki ledeniške akumulacije so v glavnem omejeni na alpsko pokrajino, medtem ko je rečno-ledeniška in rečna sedimentacija potekala po vsej Sloveniji.
Akumulacije pleistocenskih sedimentov so značilne za Ljubljansko kotlino, porečje srednje in spodnje Savske doline, Soško dolino (Komac in Zorn 2007; Komac 2009), celotno porečje Savinje in za naplavne ravnice ob Dravi in Muri.
V obdobju pleistocena je bila akumulacija značilna tudi za dinarska kraška polja (Stepišnik in Mihevc 2008; Bavec in Pohar 2009; Stepišnik in ostali 2012).
Z izjemo Drave in Mure v slovenskih porečjih v glavnem prevladuje karbonatno gradivo.
Karbonatni konglomerati imajo pretežno kalcitno vezivo.
Temeljno razčlenitev kvartarnih sedimentov v Sloveniji je opravil Kuščer (1955), Žlebnik (1971) pa je kvartarne sedimente razdelil na štiri glavna sedimentacijska obdobja.
Ločil je starejšo, srednjo in mlajšo konglomeratno zapolnitev ter najmlajšo prodno zapolnitev.
V karbonatnih konglomeratih so se oblikovali površinski kraški relief in podzemne kraške oblike, kot so jame.
Na podlagi geološke razvojne stopnje oziroma zgodnje diagenetske faze konglomeratov smo jame opredelili kot eogenetske kraške oblike.
4 Eogenetske jame
Termin eogeneza sta vpeljala Choquette in Pray (1970) in ga opredelila kot časovni interval med končno sedimentacijo in zasutjem z mlajšimi sedimenti do globine, kjer na diagenezo začnejo vplivati drugi dejavniki, kot je na primer stiskanje pod visokimi pritiski (Choquette in Pray 1970, 219).
Pomen izraza se prekriva s terminom »zgodnja diageneza«, ki ga je opredelil Berner (1980).
V povezavi z »eogenetsko fazo« sta bila opredeljena še dva druga termina, ki se nanašata na obdobje globoke zasutosti z drugimi sedimenti (»mezogenetska faza«) in obdobje erozije karbonatov, ki so bili dolgo časa pod velikimi pritiski nad njimi odloženih sedimentov (»telogenetska faza«) (Choquette in Pray 1970, 219).
Izraz eogeneza se je v kasnejši literaturi uporabljal v besedni zvezi »eogenetski kras« (Vacher in Mylroie 2002; Florea in Vacher 2006; Grimes 2006; Ginés in Ginés 2007) in »eogenetske jame« (Vacher in Mylroie 2002; Grimes 2006; Smart in ostali 2006; Florea in ostali 2007; Ginés in Ginés 2007; De Waele in ostali 2009).
Eogenetske jame nastajajo v mehkem, poroznem in slabo cementiranem apnencu, ki je še zmeraj v eogenetski fazi diageneze (Grimes 2006), zato so značilne za obalna območja (Vacher in Mylroie 2002; Grimes 2006; Smart in ostali 2006; Ginés in Ginés 2007), čeprav so bile opisane tudi v celinskih predelih (Florea in ostali 2007; Lipar in Ferk 2011).
Kljub temu da se termin »eogenetske jame« najpogosteje uporablja za obalne jame v kvartarnih apnencih, se izraz nanaša na splošni geološki vidik, zaradi česar je pestrost jamskih tipov v tovrstnih kamninah lahko velika.
Lipar in Ferkova (2011) sta eogenetske jame v konglomeratih na podlagi jam v konglomeratni terasi Udin Boršt v zahodni Sloveniji razdelila v štiri osnovne tipe.
5 Eogenetske jame v pleistocenskih konglomeratih v Sloveniji
V Sloveniji poznamo vsaj šestintrideset jam v pleistocenskih konglomeratih, ki so tudi registrirane v Katastru jam Jamarske zveze Slovenije (Kataster jam IZRK 2011; Kataster jam JZS 2011) (Slika 1).
Točnega števila jam ni možno določiti zaradi novo odkritih jam, ki so še v procesu registracije, in zaradi nekaterih nedostopnih in/ali uničenih jam.
V Ljubljanski kotlini, kjer so registrirane edine slovenske eogenetske jame v konglomeratih, so le-te večinoma oblikovane na robovih konglomeratnih teras ali rečnih dolin.
Približno 40 % jam je na območju pleistocenske konglomeratne terase Udin Boršt, ostale pa so povečini na terasah in stenah kanjonov Save in Kokre (Slika 1).
Najdaljša jama v pleistocenskih konglomeratih v Sloveniji je Velika Lebinca (kat. št. 765).
Nastala je v konglomeratni terasi Udin Boršt in ima 1154 metrov izmerjenih rovov.
Druga najdaljša jama je Arneževa luknja (kat. št. 763), ki je prav tako v Udin Borštu in ima 815 metrov izmerjenih rovov.
Če izvzamemo jame v Udin Borštu, je najdaljša Jama pri taboru s 110 metri izmerjenih rovov (kat. št. 367).
Nastala je v okolici Podnarta, južno od naselja Rovte.
Kakor sta že Lipar in Ferkova (2011) določila za eogenetske jame v Udin Borštu, je tudi eogenetske jame v pleistocenskih konglomeratih v Sloveniji možno razdeliti v štiri različne tipe eogenetskih jam: (1) linearne epifreatične jame, (2) spodmole, (3) podorne jame in (4) brezna.
Veliko eogenetskih jam smo lahko opredelili kot linearne epifreatične jame (slike 2, 3 in 8).
V hidrološkem smislu te jame delujejo kot stalni ali občasni izviri.
Nobena jama tega tipa ni nastala kot ponor voda, ki bi odtekale v kras.
Vhodni deli jam tega tipa so običajno večji (višji od 1 m in več metrov široki; običajno preoblikovani kot spodmoli) kot notranji deli vodoravnih jamskih rovov, ki se z oddaljenostjo od vhoda čedalje bolj zožujejo in nižajo.
Vodoravni jamski rovi so prvotno nastali na piezometričnem nivoju.
Ker se je v preteklosti piezometrični nivo spreminjal, so v nekaterih jamah višje etaže vodoravnih jamskih rovov, ki jih današnji piezometrični nivo ne doseže več.
Primera sta Arneževa luknja (kat. št. 763) in Jama pri taboru (kat. št. 367).
Zaradi relativnega znižanja piezometričnega nivoja, se je vodni tok iz nekaterih jam povsem umaknil, zato so lahko jame, ki genetsko pripadajo linearno epifreatičnemu tipu eogenetskih jam, v recentnih hidroloških razmerah povsem hidrološko neaktivne in ležijo v vadozni hidrografski coni krasa (Spodmol 3 pod Dragočajno, kat. št. 4582).
Jame tega tipa imajo običajno en glavni pretočni kanal in zgolj posamezne kratke stranske rove, po katerih dotekajo pritoki v glavni vodni tok.
Speleogeneza glavnih pretočnih kanalov je bila v največji meri podvržena vplivom razpoklinske poroznosti (razpoke, prelomi), ki jo opisujejo tudi Bergadá in ostali (1997), Lapaire in ostali (2006) ter Değirmenci in Günay (1993).
Sekundarne prečne razpoke so običajno povzročile oblikovanje kratkih stranskih rovov.
Vpliv razpok na oblikovanje jam je možno opazovati v ozkih in visokih rovih, kjer so na jamskih stropih povečini dobro vidni prelomi ali v pravilnih linijah oblikovani stalaktiti.
Njihova linijska razporeditev kaže na to, da so rasli iz vode, ki je pritekala po glavni razpoki (Dopulnek, kat. št. 764) ali po stranskih razpokah (Arneževa luknja, kat. št. 763) (slika 2).
Ponekod so jamski rovi nizki in široki (Jama pri taboru, kat. št. 367), kar odseva vpliv medzrnske poroznosti in drugih značilnosti konglomeratnega gradiva (slika 3).
V takšnih delih jamskih rovov na stropu ni vidnih sledi prelomov ali razpok, stalaktiti pa so poljubno razporejeni po jamskem stropu.
Če med seboj primerjamo samo rove, ki so nastali pod vplivom medzrnske poroznosti, pa lahko ugotovimo, da so rovi, oblikovani v konglomeratu iz večjih prodnikov (s premeri od 1 do 10 cm), ožji od rovov, oblikovanih v drobnozrnatem gradivu konglomerata (s premeri prodnikov, manjšimi od 1 cm, in prevlado peščenih zrn).
Sklepamo, da so plasti drobnozrnatih sedimentov v konglomeratu slabše odporne na vodno erozijo kot plasti konglomerata iz večjih prodnikov.
Podobne značilnosti jamskih rovov so opisovali tudi Zampieri in ostali (2005).
V posameznih delih linearnih epifreatičnih jam, so tudi podori jamskih stropov, ki so oblikovali razširitve oziroma manjše podorne dvorane (Arneževa luknja, kat. št. 763).
Poleg linearnih epifreatičnih jam so v pleistocenskih konglomeratih zelo pogost tip eogenetskih jam tudi spodmoli (slike 4, 5 in 6).
Najpogostejši so na pobočjih konglomeratnih teras (Arhova zijalka, kat. št. 4381) ali na strmih pobočij dolin in kanjonov (Spodmol 1 pod Dragočajno, kat. št. 4580).
Ne glede na njihovo preprosto morfološko podobo so na njihov nastanek vplivali različni dejavniki.
Ford in Williams (2007) sta nastanek spodmolov pojasnila kot rezultat zmrzalnega preperevanja in jih imenujeta tudi »zmrzalni žepi« (ang. frost pockets).
Spodmoli običajno nastanejo v trdnih karbonatnih kamninah, kjer se razpoke vlažijo po korozijsko razširjenih odprtinah.
Korozija vode, ki izteka iz razpok, je ključni proces za širjenje odprtin, zmrzalno preperevanje pa jih samo še širi (Ford in Williams 2007; prim. Zorn 2009).
Spodmoli v pleistocenskih konglomeratih so rezultat razpršenega napajanja izvirov po medzrnskih porah brez vidnih razpok v konglomeratu in zmrzalnega preperevanja, ki različno intenzivno deluje na posamezne plasti konglomerata, oboje pa pomembno vpliva na nadaljnje oblikovanje spodmolov.
Zmrzalno preperevanje dokazujejo odlomljeni kosi konglomerata različnih dimenzij (od peska do podornih blokov), ki ležijo na dnu spodmolov.
Kadar se spodmol nadaljuje v linearno epifreatično jamo, smo jamo opredelili kot linearno epifreatično jamo z vhodom v obliki spodmola (Jama pri Lipnici, kat. št. 397).
Velikost spodmolov variira od 1 do 10 m v širino in od 0,5 do 6 m ter več v višino.
Spodmoli so običajno dolgi do 10 m, pogosto pa so bolj široki kot dolgi (Spodmol 2 pod Dragočajno, kat. št. 4581) (Slika 6).
Ker so bile nekatere jame v pleistocenskih konglomeratih registrirane še pred uvedbo pravila o minimalni dolžini jam za registracijo (10 m), so kot jamski objekti registrirani tudi nekateri spodmoli, krajši od 10 m (Janharjeva jama, kat. št. 1341).
V konglomeratu je zato veliko spodmolov, krajših od 10 m, ki niso vpisani v register kraških jam Katastra jam Jamarske zveze Slovenije.
Spodmoli so običajno povsem suhi in hidrološko neaktivni.
Čeprav v nekaterih primerih delujejo tudi kot izviri, voda najpogosteje izvira v občasnih izvirih nekaj metrov pod spodmoli.
Kjer v konglomeratu ni inicialnih razpok, ki bi združevale pronicujočo vodo v izdatnejši tok, je nastalo več manjših spodmolov na isti nadmorski višini, ki kaže na trenutni ali nekdanji piezometrični nivo.
Piezometrični nivo je pogojens splošnimi hidrološkimi razmerami okolice inz ravnijo stika med prepustnimi konglomerati ter neprepustnimi kamninami pod njimi (oligocenska sivica).
Prelomi so na takšnih mestih redki.
Običajno so mlajši prelomi ob robovih teras, ki so nastali zaradi nestabilnosti konglomeratnih sten.
Siga se v takšnih legah praviloma ne izloča.
Prvotna oblika spodmolov je pogosto antropogeno spremenjena, saj so jih v preteklosti okoliški prebivalci uporabljali za zaklonišča in lope: vhod v Šmajdov grad (kat. št. 1339) je bil povsem preoblikovan z izgradnjo varovalnega zidu, Turška jama (kat. št. 4583) je bila preoblikovana za obrambo okoliških prebivalcev pred Turki v 16. stoletju; Urhov kevder (kat. št. 1340) in Arhova zijalka (kat. št. 4381) pa sta služila za shranjevanje orodja s sosednjih kmetij) (Slika 5).
Jame v pleistocenskih konglomeratih, ki so jih podori preoblikovali v tolikšni meri, da primarni korozijski rovi niso več dostopni, uvrščamo med podorne jame (slika 7 B in C).
Podori nastajajo v slabo cementiranem konglomeratu, kjer je kamnina zdrobljena ob prelomih ali razširitvah nad predhodno korozijsko izoblikovanimi rovi.
Podorni rovi so na relativno višji nadmorski višini od primarnih jamskih rovov, zato v njih ni aktivnih vodnih tokov.
Podorne jame niso nujno v celoti oblikovane v podorih, saj so v nekaterih primerih med podornimi bloki še dostopni nižje ležeči hidrološko aktivni rovi (Kadunčev studenec, kat. št. 4171) (slika 8).
V takšnih primerih smo jame na podlagi primarne geneze uvrstili v linearni epifreatični tip eogenetskih jam in ne med podorne jame.
Lokalni podori, ki so omejeni na krajše odseke jam drugega tipa eogenetskih jam, namreč niso ustrezen dejavnik za določanje podornega tipa jam.
Osnovna razlika med lokalnim podorom v jami in podornim tipom jame je v tem, da so lokalni podori sekundarni proces v jamah drugega tipa, kjer tekoča voda še ni odstranila podornih blokov, ki so se odkrušili z jamskega stropa, in so deformacija v delu jame, v kateri sicer prevladujejo drugi procesi.
Podori v podornem tipu jam pa so najpomembnejši morfološki proces, ki je v celoti preoblikoval prvotni jamski rov in oblikoval »nov« podzemni prehod na relativno višji nadmorski višini od prvotnega jamskega rova.
Četrti tip eogenetskih jam v pleistocenskih konglomeratih so brezna.
Pojavljajo se redko in so pogosto premalo globoka (manj kot 10 m) za registracijo v Katastru jam Jamarske zveze Slovenije.
Jame, ki se uvrščajo v ta tip eogenetskih jam, so najpogostejše na območju konglomeratne terase Udin Boršt.
Brezna in vertikalni vhodi v jame drugih tipov, z izjemo vhoda v Kačjo jamo nad Spodnjimi Dupljami (kat. št. 6950), so bila antropogeno uničena – zasuta z odpadki ali drugim gradivom (Dacarjevo brezno, kat. št. 1075; Jama v Arhovem partu, kat. št. 1077; Projev grez, kat. št. 2746).
V osrednjem delu konglomeratne terase Udin Boršt je več navpičnih odprtin, ki ne dosegajo minimalne dolžine za registracijo jam.
Brezna se lahko pojavljajo individualno kot vertikalne odprtine brez nadaljevanja v druge podzemne odprtine ali kot vhodi v jame drugih tipov eogenetskih jam.
V slednjem primeru brezna in nižje ležeče jame niso nujno genetsko povezani.
Brezna se namreč oblikujejo v vadozni hidrografski coni s koncentriranim odtokom padavinske vode v podzemlje, po čemer se razlikujejo od prej opisanih tipov eogenetskih jam.
Posebna jama v pleistocenskih konglomeratih je Vočanarjeva luknja (kat. št. 4648) (slika 7 A).
Je odprtina med podorni bloki, ki so se odlomili od stene kanjona.
Ker je oblikovanje tovrstnih odprtin oziroma jam naključno, brez genetske povezave s korozijo ali eogenetsko fazo diageneze konglomerata, jama ne more biti uvrščena v noben opisan tip eogenetskih jam v pleistocenskem konglomeratu v Sloveniji, na podlagi nastanka te jame pa tudi ne more biti opredeljen dodaten, poseben tip eogenetskih jam.
6 Razprava
V prispevku so opisani štirje tipi eogenetskih jam v konglomeratih pleistocenske starosti.
Kljub širokemu pomenu izraza »eogeneza«, sva se avtorja oprla nanj, saj ga je obravnavala številna literatura: Smart in ostali 2006; Florea in ostali 2007; Ginés in Ginés 2007; De Waele in ostali 2009; Lipar in Ferkova 2011.
Kadar opredeljujeva eogenetske jame, misliva na skupno značilnost kamnine, ki je delno vplivala na vsesplošno genezo jam, to je primarno medzrnsko poroznost (»primarna poroznost« v Choquett in Pray (1970); »medzrnska poroznost« v Ford in Williams (2007); »medzrnska in spužvasta (vuggy) poroznost« v Lucia (2007).
V kasnejšem obdobju zgodnje diageneze, vendar še zmeraj v eogenetski fazi, se lahko primarna poroznost delno preoblikuje zaradi zmanjšane prepustnosti, vendar ostane tip poroznosti enak.
Lahko se pojavi tudi nova oblika poroznosti (»sekundarna poroznost« v Ford in Williams 2007) kot na primer razpoklinska poroznost.
V pleistocenskih karbonatnih konglomeratih v Sloveniji je še zmeraj prisotna primarna medzrnska poroznost.
Pleistocenski konglomerati so sicer bolj ali manj cementirani in zakraseli, zato je primarna poroznost delno spremenjena do različnih stopenj.
Medzrnska poroznost je najbolj vidna v spodmolih, kamor voda priteka razpršeno med zrni konglomerata, in v nekaterih delih linearnih epifreatičnih jam, kjer so nastali nizki in široki jamski rovi.
V pleistocenskih konglomeratih se pojavlja tudi sekundarna (razpoklinska) poroznost, ki je vplivala na nastanek nekaterih jam.
Vidna je v večini linearnih epifreatičnih jam, ki imajo glavne jamske rove oblikovane in usmerjene ob prelomih.
Glede na to, da Ford in Williams (2007) opredeljujeta korozijske jame kot terciarno poroznost, ugotavljamo, da se v pleistocenskih karbonatnih konglomeratih v Sloveniji pojavljajo primarna, sekundarna in terciarna poroznost.
Jame v konglomeratih, ki so v eogenetski fazi diageneze, moramo razlikovati od jam v konglomeratih, ki so v mezogenetski ali telogenetski fazi diageneze (Filippov 2004; Klimchouk 2004; Goeppert in ostali 2011).
Prav tako jih moramo razlikovati od jam v drugačnih eogenetskih kamninah (Jennings 1968; Grimes 2006; De Waele in ostali 2009).
7 Sklep
Na ozemlju današnje Slovenije se je v vsej geološki zgodovini usedal prod in se kasneje cementiral v konglomerat.
Z izjemo najmlajših konglomeratov kvartarne starosti so bili konglomerati izpostavljeni intenzivni diagenezi, medtem ko so bili prekriti z drugimi sedimenti ali tektonsko dvignjeni.
Zaradi tega niso več v eogenetski, ampak v mezogenetski ali telogenetski fazi diageneze.
Največje količine pleistocenskih konglomeratov so v Ljubljanski kotlini in v večjih porečjih: Save, Soče, Savinje, Drave in Mure.
Ti konglomerati v diagenezi niso nikoli bili izpostavljeni visokim pritiskom, zato so ne glede na starost še zmeraj v eogenetski fazi diageneze.
V karbonatnih konglomeratih, ki jih povečini sestavljajo apnenčevi in dolomitni prodniki, so nastale površinske kraške oblike in podzemne jame.
Ker so to edina območja v Sloveniji, kjer so razvite eogenetske kraške oblike, le-te predstavljajo pomembno geomorfološko dediščino (Erhartič 2010).
V članku podrobno obravnavamo eogenetske jame v pleistocenskem karbonatnem konglomeratu v Sloveniji.
Na podlagi obsežnih speleoloških morfoloških in morfometričnih analiz razlikujemo štiri tipe eogenetskih jam v pleistocenskem konglomeratu v Sloveniji: (1) linearne epifreatične jame, (2) spodmoli, (3) podorne jame in (4) brezna.
Linearne epifreatične jame so nastale na piezometričnem nivoju v epifreatični hidrografski coni.
Nanje so pomembno vplivali razpoke in prelomi (razpoklinska poroznost) ter značilnosti konglomeratnega gradiva (medzrnska poroznost).
Tudi spodmoli so nastali tik nad piezometričnim nivojem v epifreatični coni in so delovali ali še delujejo kot izviri.
Spodmoli so bili ob speleogenezi močno podvrženi medzrnski poroznosti in zmrzalnemu preperevanju.
Nekatere jame ali jamske rove so v celoti preoblikovali procesi krušenja in odlamljanja kamninskih blokov z jamskih stropov in sten, zato smo tovrstne jame opredelili kot podorne jame.
Kot v drugih tipih kraških kamnin (na primer v apnencih in drugih karbonatih v telogenetski fazi diageneze) so na območjih koncentriranega odtoka padavinske vode v podzemlje nastala navpična brezna v vadozni hidrografski coni, ki so četrti tip eogenetskih jam v pleistocenskih konglomeratih.
Pojavljajo se lahko samostojno ali pa predstavljajo vhode v jame, ki so nastale z drugačnimi procesi (linearne epifreatične jame, podorne jame).
Vsi štirje tipi eogenetskih jam se lahko pojavljajo samostojno, vendar so daljši jamski sistemi pogosto kombinacija jamskih rovov, ki so nastali z različnimi procesi, oziroma kombinacija različnih tipov jamskih rovov (npr. Arneževa luknja, kar. št. 763; Kačja jama nad Spodnjimi Dupljami, kat. št. 6950).
